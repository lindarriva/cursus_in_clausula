Quorundam hominum istis temporibus vaniloquentias, qui dum caeteris detrahunt sibi plurimum ascribere opinati neminem virum doctum cui non allatrent intactum relinquunt aequo animo ferre non possum, Constantine vir optime. Neque enim ingratitudine, qua isti hac in re potissimum coarguntur, quicquam mihi stultius videtur. Siquidem Guarinus ille Veronensis, Laurentius Vallensis, Arretini, Georgius Trapenzuntius compluresque alii doctissimi, qui Romanam linguam maiorum incuria tamquam aedificium putre vetustate collapsum oblitteratam prope exstinctamque magno cum labore ac studii diligentia restituere, ut, his ducibus, quicquid boni in re litteraria habemus simus maxime consecuti, caninis morsibus undique dilaniantur. Nec est qui magnis saltem nominibus parcat. O stoliditatem insulsissimam! Caeteros tacebo, de Ioanne Arretino pro loco tantum loquar. Quae ante laboriosissimum hoc opus Orthographiae apud Latinos, inquam, habebatur ratio? Nulla prorsus. Latinitas Graecitatis commercio egebat usque adeo ut neutram merito nosse putaretur qui alteram tantum sciret. Graecae dictiones ex cuiusque arbitrio scribebantur nec ullus rationi aderat modus, parum id quidem. Atqui codices corruptissimos depravatissimosque, Ciceronem, Livium, Plinium, Quintilianum, Gellium, auctores eloquentissimos, vix loquentis habebamus. Historiarum vero Graecarum, Strabonis, Herodoti, Thucydidis ignari omnino eramus. Quae impraesentia apud Tortellium diligentissimum auctorem pro locis aperta, ut nunc discipuli praeceptoribus olim doctiores sint effecere. Gratiae habendae huic reliquisque qui difficiles nobis aditus monstrarunt, gratiae habendae essent, non litteras ignorasse, quod de Tortellio audivi quosdam obloqui ausos publicandi. Qui tamen si nonnunquam aliquid - ut eorum loquamur more â€“ insipidum, aliquid minus gratum promunt quandoque bonum Homerum dormitasse etiamnum recensendum. (HOR. Ars, 359) Non omnis porro posse omnia, non omnia eidem deos dedisse, ut Hannibali Maharbal animo versandum foret. (LIV. XXII,51,2-3) Caeterum, quia temeritatis atque ignorantiae fronti meae indelebile stigma inustum iri praemonitus sum, quippe qui castigandi operis in quo, ut aiunt, plurima errata ac perperam dicta sunt, gravem et viribus meis longe imparem provinciam audacter subierim, unum profiteor: novisse me censurae meae non esse tanto operi addere necessaria, aut demere supervacanea, neque novum opus conficere voluisse; verum operam potius dedisse ut ea archetypa haberent in exemplar quae auctor ipse, subtegminis alieni haud indigus, intexuerat. Cuius rei Blasium Lignaminium Patavinum, virum sane integerrimum nec doctum minus tibique admodum familiarem, Constantine, sincerum testem appello. Is Tortelli sui, pro solita in omnes humanitate, mihi copiam cum fecisset, omne in hac re consilium meum plane intellexit: nolle quicquam pervertere, procurantem utique ut Tortellius, non ut Hieronymus scriberetur. Si qui tamen caracteres inversi, litterae duplicatae ubi simplices debuissent poni, aut e contra alia pro alia exilis pro densa, repetita syllaba aut praetermissa inter legendum occurrerint, non meae inscitiae verum celeritati librariorum tribuatur. Nec tamen tales hi erunt errores ut non facillime castigaturus sit culpam in me nullam relaturus benignus interpres. Tu interim bene vale et, quod facis, me ama.

