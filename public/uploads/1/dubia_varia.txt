Gregorius Illiberitanus - Dubia: De diversis generis leprarum (cap:9)
 
 Admirabile diuinae dispositionis examen: quae exhiberi sibi deus ac deferri uoluit, magno consilio et solerti scientia ac ratione mandauit.
Diuersa enim hominum moribus genera naturarum diuersis statuit praeceptorum sententiis gubernari, aliis enim imaginarium legis opus quasi sub ueritatis colore depinxit, aliis corpus ipsius ueritatis declarauit.
 
Quos enim obuolutos adhuc mundi caligine ad comprehendenda ea, quae germana erant ac solida, perpendit, eis obseruantiae ordine<m> suspenso subtili <que> quodammodo examine susurrauit; quos autem deprehendere posse absolutum praedicationis carmen agnouit, eis deus perfectam harmoniam solidae uocis intonuit.
 
Inde est, quod figuris et aenigmatibus lex prisca depingitur, quoniam, dum infirma iudaeorum acies hebetatur et candidum scientiae claritatis uigorem inspiciendi lumen non habent, necesse est, ut in uariis figuris figurarum color adhibeatur.
 
Nam illis et uirtutum praemia supposita spe promittuntur et peccatorum notae inuruntur in corpore, his enim confirmantur alii, quibus alii transferuntur.
 
Praesens lectio exigit huiusmodi facere sermonem, quae diuersa leprarum genera deprehendenda in diuersis materiis designauit.
 
Alia enim lepra in parietibus demonstratur, alia humano notatur in corpore, alia in uasculis, alia in ueste, alia designatur in stamine, deinde quae in + huiusmodi + uulneris loco crebra ac uaria pellicula deputa<n>tur.
 
Quid enim dicam? tot sunt genera, quot colores: alia pallida, alia tetra, alia rubicunda.
 
Deinde si homines lepra, quod est insitum naturae uitio, polluantur, quid hi faciunt, qui grauioribus morbis corporum praegrauantur?
 
sed age iam uideamus genera leprarum, ut medelarum causas agnoscere atque probare possimus.

Si fuerit inquit lepra alba uel rubicunda siue tetra uel pallida uel si florens, ait, hoc est toto corpore decurrens.
 
Nam est detestabilis lepra, quae omnino mundari non possit, est et quae facilem habeat mundationem; alia quoque aduentitia, alia innata deprehenditur; quae omnia nisi spiritaliter sentiantur, rationem intelligentiae simplicis non admittunt.
 
Nam diuina sapientia legis suae profundum in huius extrema saeculi regione quasi templum suo nomine consecratum intra ciuitatis + alterius + moenia collocauit, cuius constructio atque opus quamuis magnificum uideatur, interior tamen aditus non omnibus reseratur.
 
Multi enim mirantur ornamenta uit<r>iorum, sed interioris scientiae aditus reserare non possunt.
 
Quare oranda est diuina dignatio, ut pulsantibus nobis intelligentiae patescat ingressus.
 
Iubetur igitur diuersa leprarum genera sacerdos templi diligenter inspicere atque earum habitus uel colores pleniori consideratione deprehendere.

A coloribus enim lepra refertur posse agnosci, quos tamen ad peccatum magis animae quam ad morbum corporis manifestum est pertinere.
 
Diuersi etenim colores diuersas animi indicant maculas.

Cum igitur pallida lepra conspicitur, languens et aegra fides animae denotatur; cum autem rubicunda deprehenditur, mens furore atque iracundia inflammata et homicidii cruore respersa cognoscitur; cum uero alba, tunc haereticorum fucata et male munda conscientia condemnatur.
 
Sed alia lepra in capite, alia oriri perhibetur in barba.
 
Sunt enim haeretici, qui deum patrem uidentur tantummodo blasphemare ut manichaeus, qui non solum eum factorem denegat mundi, uerum etiam malorum profitetur esse auctorem.
 
Hi sunt, qui lepram in capite portare uidentur.
 
Caput enim inquit apostolus uiri christus est.
 
Quae uero lepra in barba portatur, hi sunt, qui blasphemare uidentur in filium; christum enim in aduentu pristino perfecti uiri aeuum agentem quasi tricenariae aetatis uirilitas decorauit.
 
Sed et si tetra inquit et liuida fuerit, quid aliud quam liuidam et liuoris maculis exsecrandam designat?
 
si autem ait nigra fuerit lepra, fumo utique idololatriae et sacrificiorum nidoribus est notata.
 
Si autem inquit florens lepra fuerit et cooperuerit omnem <pellem> flore[m] maculationis a capite usque ad pedes, uisu sacerdotis diiudicabitur.

 Videbit enim sacerdos: et ecce lepra cooperuit omnem pellem corporis, ei mundabit illum sacerdos a maculatione, quoniam in album mutabitur.
In hac lepra, quam quasi albam et florentem designat, diuersa crimina uarie deprehendit, quia cum mundialis uitae uoluptas quasi candida et florens existimatur, tum graue uitiorum contagium grassatur in corpore; nam aut auaritiae aut libidinis maculae perpatescunt.
 
Sed hanc lepram cito dicit posse mundari; auaritiae enim crimen facile curare potest, qui conuersus ad dominum et ea quae possederit indigentium alimoniae ministrauerit ita, ut dominus in euangelio ait: verum date eleemosynam et ecce omnia uobis munda sunt.
 
Libidinem quoque celeriter mundare poterit, si ieiuniis frequentissimis et abstinentia corpus retinuerit.
 
Sed his omnibus medelam per sacerdotem praecepit dominus adhiberi; dicit enim esse lepram, quae sacrificiorum oblationibus emundetur, aliam uero quam aquae facilius abluant necnon et quae extra castra posita mundetur; esse quoque lepram asserit quae mundari omnino non possit.
 
+ Horum igitur secundum figuram grauiorum peccatorum crimina congregantur +.
 
Alia sunt, quae ante baptismum uidentur esse commissa, quae tamen per gratiam baptismi diluuntur; alia uero, quae post lauationem baptismatis perpetrantur, quae siue grauiora siue minora peccata sint, uisus tamen sacerdotis emundat.
 
Quodcumque enim modicum delictum fuerit, potest a sacerdote omnino relaxari; quae autem grauiora sunt, disciplina debent ecclesiasticae regulae et oratione purgari; quae uero insanabilia sunt, deo iudici reseruantur.
 
Et inde est, quod in hoc loco ait, unumquemque secundum quod habet, <in> propriam curationem sacrificium offerre debere, id est, unusquisque <qui> secundum quod se deliquisse cognoscit siue per carnalem concupiscentiam seu per idololatriam seu periurio seu mendacio quasi leprae se uitiis intelligit maculatum prout potuerit, deo sacrificare non desinat.
 
Sed dicit genus esse leprae, quod omnino mundari non possit, et ideo huiusmodi homo extra castra iubetur expelli.
 
 Hoc est sane crimen, quod admittitur in spiritum sanctum, blasphemiae scilicet, sicut ipse dominus in euangelio ait: qui peccauerit in spiritum sanctum, non remittetur ei neque hic neque in futuro.
 
Adiecit autem scriptura diuina lepram esse in uasculis, lepram in parietibus, lepram in uestibus, lepram in stamine; sed quomodo in his rebus lepra esse possit, penitus ignoro; quae quia uita carent, etiam sensu carere necesse est.
 
Sed ego arbitror, cum in parietibus domus lepra esse referatur, haereticorum perfidiam notari.
 
Quid enim non polluitur, ubi adulterinae doctrinae blasphemia praedicatur?
 
ideo hanc lepram sacerdos iubetur a parietibus emundare, ut catholicae ueritatis doctrina maculosa haereticorum uerba depellat.
 
Cum autem lepra in uasculis dicitur esse, proprii corporis delicta monstrantur; uasa autem hominum corporibus comparat apostolus: habentes inquit thesaurum hunc in uasis fictilibus.
 
In stamine autem quomodo lepra esse potest, nisi quia stamine anima hominis fidelis designatur?
 
quae cum tentationibus ut fusum filorum tenuitate torquetur, firmioris uirtutis soliditate constringitur.
 
Stat ergo anima ut densissimum stamen erecta, corporis uero sensus ut trama stamini subiacebit.

Et ideo etiam in trama lepram esse designat, quia alia corporis, alia animae peccata significat.
 
Sed quid pro mundatione leprarum aut duo agni anniculi aut tortula olei aut duae gallinae iubentur offerri?
 
in duobus ergo agnis duo christi significantur aduentus, in quibus credere oportet, ut emundari a lepra peccatorum prius mereamur, unum cum uenit et passus est, alium quo est uenturus in gloria.

 Sed uitulum inquit offerat: hoc animalium genere gentes crucis christi iugo subiugandas esse demonstrat.
Duae gallinae animam indicare uidentur et carnem.
 
Sed unam inquit gallinam occides, alteram aqua ablues et dimittes.
 
Caro utique in passione iubetur occidi, anima uero, quae per naturam aeternae morti uidetur esse subrepta abluta aqua baptismatis a criminibus relaxari.
 
Sed et lignum inquit cedrinum.
 
Imputribile hoc ligni genus esse nemo est qui nesciat.
 
Ergo per cedrum incorruptam mentem et stabilem fidem uoluit ostendi; hyssopum autem preces orationes que demonstrat.
 
Sed et coccum scilicet martyrii gloriam manifestat.
 
Qui mediocris est, ait, quod ualet offerat, id est, si quis non omnes diuitias caelestium est charismatum consecutus, uel potest etsi minimum deo deuotionis suae deportare obsequium, ut, si uirginitatem quis obseruare non potuit, unius coniugis saltem castum cubile custodiat, uel qui martyrii tropaeum non ualuit reportare, fugae se praesidiis deo seruet inuictum.
 
Et olei inquit tortulam offerat, utique misericordiae gratiam: etiamsi clarissimam sanctimoniae facem praeferre non ualuit, lucernam saltem fidei non exstinguat.

Videtis ergo, dilectissimi fratres, nullam esse tam exiguam spiritalis gratiae paupertatem, quae ad offerendum sacrificium deo non quamcumque possit sanctimoniae oblationem offerre.


DE SALOMONE (cap. 16 - PL)

CAPUT PRIMUM.---1. Mirum satis est, dilectissimi fratres, quod in hoc capitulo sapientissimus omnium hominum Salomon propheta proposuit tria impossibilia esse, quae scire non posset, 451 quartum adhuc esse quod non valeret agnoscere: Vestigia aquilae volantis, vias serpentis super petram, et semitas navis navigantis, et vias viri in juventute (Prov. XXX, 19). Haec se nescire testatur ille propheta Salomon, qui ut primum transactis infantiae rudimentis, annos juventutis ingressus est, in quibus posita adhuc infirma aetas, quem cursum vitae deligat, nutat incerta; nihil aliud a Deo, quam sapientiam postulavit: inter ipsa, ut dixi, vitae tentamenta jam sapiens, qui in dilectione rerum, quod omnibus praeiret, elegit. Sic enim ipse in libro Sapientiae suae se Dominum omnipotentem deprecatum fuisse commemorat: Da mihi, inquit, sedium tuarum assistricem sapientiam (Sap. IX, 4); ut sciam dispositionem orbis terrarum, virtutes elementorum, initium et consummationem et medietatem omnium rerum, divisiones et mutationes temporum, anni cursus, et dispositiones stellarum, naturas animalium, et iras bestiarum, vim ventorum, et cogitationes hominum, differentias arborum, et virtutes radicum: omnium enim artifex, ait (Sap. VII, 21), docuit me sapientia. Et alibi ipse in eodem libro: Invocavi, inquit, et venit in me spiritus sapientiae (Sap. VII, 7).

2. Et quid est, dilectissimi fratres, quod tam locuples possessor sapientiae Salomon, cum omnia cognovisset, quae in arcanis abditarum dispositionum tenebantur absconsa, haec sibi impossibilia esse praetendit? Quippe qui a Deo esset sapientiam consecutus, qui noverat mundanae dispositionis introitum, qualiter esset hoc coelum omne quod cernimus,  ardua sublimitate suspensum, quemadmodum fieret aeris istius circumjectus et fusus aequo moderamine libratus in medio, quibus modis pigro ad imum dilapsa pondere terra subsisteret, qua ratione intra certas littorum metas liquidi elementi impatiens fluctus lapsus exaestuet: quod principium rerum, quis finis, et quae essent media. Quem iterum divisiones et mutationes temporum non latebant, qui comprehenderat qualiter sibi annorum mutua vicissitudo, redeunte orbe, succederet, qua causa varios stellarum ageret cursus, praecedendo se nonnumquam, aut subito subsequendo, unde earum esset ortus aut obitus, et alia multa, quae sapientia docente, cognoverat. Mirum quod ista quae sibi impossibilia esse dicit, aut scire non potuit, aut videre.

 3. Sed quia omnia quae in libris divinis prophetarum annuntiatione congesta sunt, suis sunt temporibus reservata, merito Salomon ante adventum Domini nostri Jesu Christi, quid aquila volans, quid serpens in petra, quid navis navigans, quae juvenis via in juventute esset, scire non potuit: adhuc non erat tempus, quo de umbra corpus fieret, aut veritas de figura. Nobis vero, quibus Dominus noster Jesus Christus ostendit quod omnia de ipso essent in Lege conscripta, quibus nihil est occultum quod non reveletur; et posteaquam signatum illum septem sigillis librum nemo alter potuit reserare, quam Christus; permissum et indultum est nobis, ut omnia et videre possimus et nosse, sicut ipse Dominus ait: Pater, confiteor tibi, quia abscondisti haec a sapientibus, et revelasti ea parvulis (Matth. XI, 25). Et iterum: Vobis, inquit, permissum est scire mysterium hoc (Luc. VIII, 10). Quae ideo retuli, ut non tam Salomonem quod non potuisset scire reprehenderim, quam quod non fuisset temporis, ut sciret.

CAPUT II.---4. Sed jam ne proposita lectio diutius differatur, pauca vobis quae ita in quaestionem veniunt, propitio Deo nostro, cogitavi exponere: Tria sunt, inquit, impossibilia mihi scire, et quartum quod non cognosco: vestigia aquilae volantis, et vias serpentis super petram, et semitas navis navigantis, et vias viri in juventute. Quis enim umquam, dilectissimi fratres, potuit ista cognoscere? Quasi vero sit facile ut suspensa aquila in altum celeri elatione pennarum, plausus sui et lapsus vestigia manifesta constituat, aut viam  signet in vacuo, et lineam sui volatus ducat, figatque in liquido? Quis cursum navis deprehendat in fluctibus? quis indicium ejus, per quos aggeres et limites feratur, intelligat? Crebra semper et inquieta mutatio, dum undis sequacibus, aut obruitur quod praecessit, aut opprimitur quod secutum est. Quis in petra signum aliquod serpentis agnovit, cum et materia sit dura saxorum, et lubrica natura serpentum? Aut quomodo possunt viae viri in juventute cognosci, qui unde veniat, et quo eat, non potest deprehendi? Haec sunt quae sapientissimus Salomon propheta dixit se non 452 posse cognoscere. Nunc ergo de singulis rebus istis quid dicamus, audite.

5. Aquilam in hoc loco Christum Dominum nostrum debemus accipere, qui post venerandam resurrectionem, qua docuit humanum genus in vitam redire posse post mortem, velut aquila revolavit ad Patrem, praedam secum referens, id est, hominem, quem rapuerat de faucibus inimici. Haec est aquila, quam Ezechiel propheta in illam quadriformem sedem et Cherubim vidisse se retulit inter animalia quae mysticum vehiculum rotis juncta portabant; unum enim animal simile vituli, aliud leonis, tertium hominis, quartum aquilae (Ezech. I, 10 et seq.), sicut in Apocalypsi Joannes se vidisse conscripsit. Primum, inquit, animal simile vituli, secundum leonis, tertium hominis, et quartum aquilae (Apoc. IV, 7). Sed de hac animalium aequalitate alter locus ad tractandum necessarius est. Nunc interim quod coepimus,  explicemus.

5*. Haec est aquila, de qua scriptum est: Sicut aquila tegit nidum suum (Deut. XXXII, 11), id est, Christus Ecclesiam. Et iterum inquit: In umbra alarum tuarum sperabo (Psal. LVI, 2). Et iterum: Renovabitur sicut aquilae juventus tua (Psal. CII, 5). Nam ut aquila colona, quasi ita mater nidi semper unius est, nec ad procreandam sobolem aliud aliquando cubile perquirit, et cum primum calidis ovis maturo ortu fetus eruperit interior, pullos educit implumes, hos contra faciem fervidi solis opponit, et qui aegram et invalidam corusco radiorum appulsu aciem submiserit oculorum, materno damnatus arbitrio, et a fratrum consortio separatus dejicitur in terram. Et sicut avis ista inimica serpentum est, quos dum in  aere alarum remigio subvectando supportat, hos obunco rostro, et armatis quasi quibusdam telis, pedibus suis lacerat ac divellit; quos cum devorat, calore suo interno noxium illud virus exstinguit: ita ergo et Christus Dominus unam diligit Ecclesiam, ut aquila nidum suum; quam ab aestu persecutionum alarum suarum defendit umbraculo: sic quoque extra Ecclesiam projicit, in quibus fidei lumen infirmum est, qui igneam Evangeliorum lucem vitiis saecularibus inquinati ferre non possunt.

6. Et ut aquila serpentes devorat, et eorum venena calore coquit interno: ita et Christus Dominus noster, percusso dracone, id est, diabolo lacerato, quod humanum sibi corpus assumit, peccatum illud quod hominem tenebat obnoxium, tamquam perniciosum virus exstinxit, sicut Apostolus ait: Et de peccato damnavit peccatum in carne sua (Rom. VIII, 3); et alibi: Qui cum peccator non esset, pro nobis peccatum fecit (II Cor. V, 21). Ad hoc quoque Moyses serpentem aeneum in eremo suspendit in ligno, qui proprius erat typus corporis Christi, ut quicumque in eum aspiceret, non periret; corpus enim hominis per transgressionem vas fuerat serpentis effectum. Sic et alibi ipse Moyses virgam projecit in terram, quae in similitudinem est corporata serpentis: quae et ipsa imago erat corporis Domini, ideo tantae virtutis in se typum gerebat, is qui absorbuit omnium Aegyptiorum potestatem.

7. Hoc est ergo quod ait: Vestigia aquilae volantis; quia etsi post passionem et resurrectionem suam, praesentibus apostolis, Dominus noster ascendit in coelum, tamen cujus hominis tam altus sensus et tantus est, ut explicare possit, quomodo illa tanta majestas de coelo aut venire dignata fuerat, aut redire; cum hoc solum nobis scire liceat, quod aut venit, aut rediit? Quis enim cognoscere potest quemadmodum Verbum in Virginem venerit, ut repente conciperet, ut tam felicem fetum partus virginalis effunderet, ut hominem Deus indueret, quem totus mundus non potest, nec sufferre, nec capere? id est, quod ait: Vestigia aquilae volantis: id est, Christi Domini advenientis ad terram, ac redeuntis ad coelos vestigia comprehendi enarrarique non posse.

CAPUT III.---8. Et vias, inquit, serpentis super petram. Dixi jam charitati vestrae quod sinuosis labens membris nitidus et volubilis coluber tractibus suis vestigium aliquod in petra, quia res est dura, non faciat. Indicium enim monstri hujus non nisi molli scriptura signatur in pulvere. Nunc ergo videamus quis sit iste serpens, aut quae petra, in qua serpentis vestigium non apparet. Hanc petram Dominum nostrum esse ambigere non debemus. Sic enim Apostolus ait: Bibebant autem de spiritali sequenti petra, petra autem erat  Christus (I Cor. X, 4); et Psalmographus: In petra, inquit, exaltasti me (Psal. LX, 3); 453 et Moyses in cantico Deuteronomii: Lactavit eos mel ex petra, et oleum de solida petra (Deut. XXXII, 13), id est, quod dulcem daturus iis esset Evangelii suavitatem, aut Spiritum sanctum per chrismatis unctionem. Et alibi ait: Beatus qui tenet, et allidet infantes tuos ad petram (Psal. CXXXVI, 9): quod utique in religiosis parricidium erat, si petra ista figuram Christi corporis non haberet. Nemo enim beatus in funere est, qui infantes suos allidit ad petram: sed ideo beatus est, quod illos conjungit ad petram.

9. Dixi ergo petram Dominum et Salvatorem nostrum in Scripturis omnibus inveniri. Serpens autem ex ipso nomine, quod sit diabolus, apparet sicut callidior omnium bestiarum, quae sunt supra terram, id est, diabolus: qui ideo serpens dicitur, quod occulte serpat, et quod sensus hominis tenuiter illabendo pertentet: quos si convicerit, medullis se hominum atque ossibus implicat et immergit. Qui in corpore hominis, quod omnipotens Christus Deus induerat, nulla malitiae suae potuit imprimere vestigia; quamvis illud ausus fuerit saepe tentare, sicut ipse Dominus in Evangelio ait: Ecce venit princeps mundi hujus, et nihil in me invenit (Joan. XIV, 30); et alibi: Nihil proficiet inimicus in eo, et filius iniquitatis non nocebit ei (Psal. LXXXVIII, 23). Haec est ergo petra, id est, caro Christi nulla inimici iniquitate respersa, in qua serpentis, id est, peccati alicujus vestigium non apparet, ut scriptum est: Qui peccatum non fecit, nec dolus inventus est in ore ejus (I Petr. II, 22).

CAPUT IV.---10. Adhuc quid subjungat, audite: Et semitas, inquit, navis navigantis. Navem adaeque Ecclesiam debemus accipere in salo mundi istius constitutam, quae crebris ventorum fluctibus, id est, tentationum plagis et verberibus fatigatur: quam turbidi fluctus, id est, hujus saeculi potestas, conantur ad saxa perducere. Quae etsi undarum fluctibus aut procellis saepe vexatur, tamen numquam potest sustinere naufragium; quia in arbore ejus, id est, in cruce, Christus erigitur, in puppi Pater residet, gubernator proram paracletus servat Spiritus. Hanc per angusta hujus mundi freta duodeni in portum remiges ducunt, id est, duodecim apostoli, et similis numerus prophetarum.

11. Inde Montani antra latratu falsi carminis resonant, qui duabus feminis prophetissis, Priscillae et Maximillae tamquam alicujus Scyllae rabidis succinctus est canibus. In ista nave Ecclesiae ea feliciter praeterimus. Inde in Photinianam Charybdim non incidimus. Inde nullo modo in illud barathrum, quasi Dathan et Abiron, id est, in profundum mortis Ursacii et Valentis non incurrimus. Inde Arium archipiratam, qui nos per mare saeculi ad instar Pharaonis insequitur, non timemus; illam stellam servantes in coelo, quae Magos perduxit ad Christum, per quam nos regnum Dei, qui malorum omnium futurus est portus, exspectat. Inde numquam nos de hac navi Ecclesiae praecipitatos Marcion ille cetus absorbuit. Inde Sabellius pirata non cepit. Inde nobis aquilo nocere non poterit, quamvis inde sint antichristi violenta flabra ventura, sicut scriptum est: Ex aquilone exardescent mala (Jerem. I, 14). Inde syrtes gentilium, et periculosas haereses et scopulos evitamus, quos superjacens aquae tennis occultat allapsus; quia haeretici sub praetextu nominis christiani, absconsa perfidiae saxa fallaci confessione oris obducunt, in quae homines, dum illis quod christiani sint, fides habetur, impingunt.

12. Haec ergo navis Ecclesia est, quae etsi quotidie saeculum istud tamquam aliquod pelagus sortitur infestum, numquam eliditur ad saxum, nec mergitur ad profundum. Navem autem Ecclesiam esse divinis testimoniis probamus, sicut ait: Illic transierunt naves Tharsis (Psal. XLVII, 8); et alibi: Adversus omnem navem maris (Esai. I, 16); quia sunt Ecclesiae saeculi, quae totam sibi spem, quod fit in hoc tempore, non tam de Deo, quam de potestatibus hujus saeculi repromittunt.

13. Sed quod ait, Vias navis navigantis, proprie significat quod in tempore miro modo persecutionis comprehendi omnino non posset, quemadmodum vivida per interitum, et dives per damna reddatur, sicut ait ex persona ipsius Psalmographus: In tribulatione dilatasti me (Psal. IV, 2). Quae ob hoc multis in locis aut soli comparatur, aut lunae: quae etsi tunditur, non movetur: et si moveatur, resurgit.

14. Et vias, ait, viri in juventute. Vir iste, Christus Dominus noster est, sicut in Actibus apostolorum scriptum est: 454 Viri Israelitae, audite haec verba: Jesum Nazarenum virum a Deo electum in vobis, virtutibus et signis et portentis approbatum (Act. II, 22); et Apostolus: Ut omnes in virum perfectum occurrere possimus, in mensuram Christi (Ephes. IV, 16); et alibi: Destinavi vos uni viro virginem castam exhibere Christo (II Cor. XI, 2). Hic est vir cujus viae cognosci in juventute non possunt. Quis enim aestimare animo possit, aut capere quanta ille opera exercuerit, cum secundum hominem moraretur in terris? quae itinera virtutum duxerit? in quas vias beneficiorum circa humanum genus fuerit ingressus, dum claudis pedum restituit firmitatem, dum caecis lumina amissa reddit, aut imponit condita, dum eloquium praestat mutis, et surdis insinuat auditum, dum largum sanguinis fluxum siccat in Martha, dum daemones pellit ex Maria, dum corpus redivivi spiritus calore constringit in Lazaro, et quod mors sibi vindicaret ad poenam, lux denuo recepit ad vitam? Quid ille solidus gressus in fluctibus, quid reliquiae de paucis panibus plus superesse, saturata multitudine, quam fuisse? Quid inopem in vino Galilaei conjugis apparatum, sed Domini operibus pretiosum? Et alia multa, sicut in Evangelio dictum est, quae si omnia scripta essent, mundus ea capere non posset (Joan. XXI, 25). Aut quid postremo descensus ad inferos, aut ascensus ad coelum? Quid illud quod in passione ipsius integram lucis consuetudinem sol habere non potuit; ut taceam ruptum velum, lapidem revolutum? Hae ergo viae sunt in juventute, quas non tam deprehendere propheta, quam enarrare se non posse testatus est.

15. Tales hic etiam dicit vias meretricis, quae posteaquam abluta est, dicit se nihil mali fecisse. (Prov. XXX, 20). Meretrix ista Ecclesiae typus est, aliquando in gentibus constituta, idolorum cultibus vitiata, quam vanae superstitionis stupra polluerant; quam falsorum deorum adulteram fecerat multitudo: lascisvosque ac turpes incompositis motibus saltus nemorum et lucorum inculta lustrabat, dedita luxuriae, pompae gentilium mancipata. Hanc posteaquam Dominus noster Jesus Christus puro baptismatis fonte perfudit, ablutionem et criminis accepit et nominis per gratiam fidei. Post meretricem fit virgo, quia uni se destinavit Sponso. Nam et Raab illa meretrix Hierichuntis, quae speculatores Jesu Nave excepit hospitio (Josue VI, 25), et quod signo cocci signata est, qui color figuram Christi sanguinis indicabat, et quod eversionem civitatis evasit, Ecclesiae typum habuit, quae per sanguinem Christi ruinam mundi istius secura non metuit. Sic enim ait propheta: Accipe, inquit, tibi uxorem fornicariam, et fac filios fornicationis (Ose. I, 2). Ubique enim, dilectissimi fratres, cultura idolorum fornicatio nuncupata est, ut in Apocalypsi scriptum est: Et sinis fornicari servos meos, et manducare idolis immolata (Apoc. II, 20). Denique Hierusalem civitas illa quondam nobilis Hebraeorum, quotiescumque a veritate deflexerat, et idolis serviebat, statim meretricis vocabulo nominabatur, sicut clamat Esaias: Quomodo facta est meretrix civitas fidelis Sion (Esai. I, 21)? Inde est ergo quod ait Salomon: Talis autem via mulieris meretricis, quae posteaquam abluta est, dicit se nihil mali fecisse (Prov. XXX, 20).


FIDES CATHOLICA (38 righe)

 Credimvs in vnvm devm patrem omnipotentem et in vnvm dominum nostrum ihesvm christvm filium dei et in spiritvm sanctvm devm; non tres deos, sed patrem et filivm et spiritvm sanctvm vnvm devm colimus et confitemvr; non sic vnvm devm qvasi solitarivm nec evndem, qvi ipse sibi pater sit, ipse et filivs, sed patrem esse qvi genvit, filium esse, qui genitus sit, spiritvm vero sanctvm non genitvm neqve ingenitvm, non creatvm neqve factvm, sed de patre procedentem, patri et filio coaeternvm et coaequalem et cooperatorem, quia scriptum est: verbo domini caeli firmati sunt, id est a filio dei, et: spiritu oris eius omnis uirtus eorum, et alibi: emitte spiritum tuum et creabuntur et renouabis faciem terrae.
Ideo que in nomine patris et filii et spiritus sancti unum confitemur deum, quia deus nomen est potestatis, non proprietatis: proprium nomen est patris pater et proprium nomen est filio filius et proprium nomen est spiritui sancto spiritus sanctus.
 
In hac trinitate unum deum credimus, quia ex uno patre quod est, unius cum patre naturae est unius que substantiae et unius potestatis.
 
Pater filium genuit, non uoluntate nec necessitate, sed natura.
 
Filius ultimo tempore ad nos saluandos et ad implendas scriptvras descendit a patre, qui nunquam desiit esse cum patre, et conceptus est de spiritu sancto et natus ex uirgine, carnem, animam et sensum, hoc est perfectum suscepit hominem nec amisit qvod erat, sed coepit esse qvod non erat, ita tamen, ut perfectus in suis sit et uerus in nostris; nam qui deus erat homo natus est, et qui homo natus est operatur ut deus, et qui operatur ut deus, ut homo moritur, et qui ut homo moritur, ut deus surgit.
 
Qui deuicto mortis imperio cum ea carne qua natus et passus et mortuus fuerat, resurrexit, ascendit ad patrem sedet qve ad dexteram eivs in gloriam quam semper habuit habet que.
 
In hvivs morte et sangvine credimus emvndatos nos ab eo resvscitandos die nouissima in hac carne qva nvnc uiuimus et habemus, consecuturos ab ipso avt vitam aeternam praemium boni meriti avt poenam pro peccatis aeterni svpplicii.

Haec lege, haec retine, huic fidei animam tuam subiuga, a christo domino et uitam consequeris praemia.

FIDES ROMANORUM (36 righe)

linea : 1
	
 
Credimvs in vnvm devm patrem omnipotentem et in vnvm unigenitum filium eius ihesvm christvm, deum et dominum saluatorem nostrum, et spiritvm sanctvm devm; non tres deos, sed patrem et filivm et spiritvm sanctvm vnvm devm esse confitemvr; non sic vnvm devm qvasi solitarivm nec evndem, qvi ipse sibi pater sit, ipse et filivs, sed patrem uerum, qvi genvit filium uerum, id est deus de deo, lumen de lumine, uita ex uita, perfectum ex perfecto, totum a toto, plenum a pleno, non creatum, sed genitum, non ex nihilo, sed ex patre, unius substantiae cum patre.
Spiritvm vero sanctvm deum non ingenitvm neqve gentivm, non creatvm nec factvm, sed patris et filii, semper in patre et filio coaeternvm ueneramur, unum tamen deum, quia ex uno patre totum quod patris est deus natus est filius et in patre totum quod inest totum genuit filium.
 
Pater filium generans non minuit nec amisit plenitudinis suae deitatem.
 
Totum autem quod est deus pater id esse et filium ab eo natum certissime tenentes cum spiritu sancto unum deum piissime confitemur.
 
Credimus ihesum christum dominum nostrum dei filium per quem omnia facta sunt quae in caelis et quae in terra uisibilia et inuisibilia propter nostram salutem descendisse de caelo, qui nunquam desierit esse in caelo, et natum de spiritu sancto ex uirgine maria.
 
Verbum caro factum non amisit qvod erat, sed coepit esse, qvod non erat, non demutatum, sed deum permanentem etiam hominem natum, non putatiue, sed uere, non aerium, sed corporeum, non phantasium, sed carneum, ossa, sanguinem, sensum et animam habentem.
 
Ita uerum hominem ut uerum deum, unum eundem que uerum hominem et uerum deum intelligimus, ita ut uerum deum uerum hominem fuisse nullo modo ambigimus confitendum.
 
Hunc eundem ihesum christum adimplevisse legem et prophetas, passum sub pontio pilato, crucifixum secundum scripturas, mortuum et sepultum secundum scripturas tertia dei a mortuis resurrexisse, adsumptum in caelis sedere ad dexteram patris, inde uenturum iudicare uiuos et mortuos.
 
Exspectamus in hvivs morte et sangvine mvndatos remissionem peccatorum consecutos resvscitandos nos in his corporibus et in eadem carne qva nvnc sumus, sicut et ipse in eadem carne, qua natus, passus et mortuus est, et resurrexit, et animas cum hac carne uel corpora nostra accepturos ab eo avt vitam aeternam praemivm boni meriti avt sententiam pro peccatis aeterni svpplicii.

FIDES sancti Hyeronimi

 Credo in unum deum patrem omnipotentem, uisibilium et inuisibilium factorem.
Credo in unum dominum iesum christum filium dei, natum de deo, deum de deo, lumen de lumine, omnipotentem de omnipotente, deum uerum de deo uero, natum ante saecula, non factum, per quem facta sunt omnia in caelo et in terra.
 
Qui propter nostram salutem descendit de caelo, conceptus est de spiritu sancto, natus ex maria uirgine, passus est passione sub pontio pilato, sub herode rege, crucifixus, sepultus, descendit ad inferna, calcauit aculeum mortis, tertia die resurrexit, apparuit apostolis.
 
Post haec ascendit ad caelos, sedet ad dexteram dei patris, inde uenturus iudicare uiuos et mortuos.
 
Credo et in spiritum sanctum deum non ingenitum neque genitum, non creatum neque factum, sed patri et filio coaeternum.
 
Credo remissionem peccatorum in sancta ecclesia catholica, sanctorum communionem, carnis resurrectionem ad uitam aeternam. Amen.

Fragmenta EXPOSITIONES IN ECCLESIASTEN

empus nascendi et tempus moriendi.
Videtis ergo, dilectissimi fratres, de temporibus dominicae natiuitatis et mortis haec fuisse praedicta.
 
Sic autem natum de uirgine debetis accipere, ut non solum illud principale uerbum, quod dicitur 'est', sed et hominem ut dixi, quem suscepit, quem induit, hunc dominum et hominem natum credamus, quia quod nascitur, inquit, de carne, caro est, et quod nascitur de spiritu, spiritus; passum autem et mortuum et sepultum et resurrexisse non deum, sed hominem, quia non deus in homine, sed homo in deum resurrexit.
 
Tempus custodiendi et tempus expellendi.
 
Fuit itaque tempus quo custodita est a domino et protecta ciuitas iherusalem, quae fuit mater ciuitatum iuda, et fuit tempus, quo relicta est et expulsa.
 
Sic enim esaias praedixit: et derelinquetur filia sion sicut [umbraculum] casa in uinea.
 
Quando autem reliquitur casa in uinea, nisi cum uindemia consummatur?
 
sic et consummata uindemia dominicae passionis botrus ille uenerabili crucis ligno compressus nouum nobis sanguinis salutare poculum propinauit.
 
Tunc ergo relicta est iherusalem ut casa in uinea, quia iam passo christo custodes angeli ab ea cum eodem domino recesserunt.
 
Nam sicut culmus in segete non propter se, sed propter spicam a domino custoditur, collecta autem fruge stipula in perditione relinquitur, ita iherusalem non propter se principaliter, sed propter ihesum christum dominum nostrum, qui exinde secundum carnem nasci habebat, aliquandiu est custodita; collecto autem frumento, id est christi corpore, unde panis uitae caelestis effectus est, tunc desolata et derelicta est iherusalem sicut stipula post messem, sicuti post uindemia casa in uinea.
 
 Et hoc est quod ait hoc in loco scriptura diuina: tempus custodiendi et tempus expellendi.
 
Fuit enim tempus, quo custodiretur, et fuit tempus, quo expelleretur.
 

 