LAURENTII VALLE ENCOMION SANCTI THOME AQUINATIS (panegirico scritto e pronunciato il 7 marzo 1457 edizione Polistampa 2008, a cura di Stefano Cartei) I 1 Moris fuit vetustissimis temporibus, cum apud Grecos tum vero apud Latinos, ut qui orationem aliqua de re maiori vel ad iudices vel ad populum esset habiturus, is fere ab invocatione celestis numinis exordiretur. 2 Quem ego ritum a veri dei cultoribus reor introductum, ut sacrificia, ut primitias, ut cerimonias, ut ceteros divinos honores, mox ut illa, ita hunc quoque a vera religione ad falsas fuisse translatum: nam id profecto extitit in rebus humanis immanissimum nefas et pene caput malorum omnium, cultum religionis immortali deo et soli creatori debitum tribuere mortalibus ac rebus creatis. 3 Hec consuetudo, cum per aliquot secula in utraque natione viguisset, paulatim in desuetudinem versa est desitumque numina invocare non modo ab iis qui malas, sed etiam ab iis qui bonas causas agebant: ab iis quidem qui malas, quod aut nullos esse deos crederent aut eos invocare extimescerent (quis - quis enim deos implorat, ideo implorat ut veritati atque iustitie adsint, quod mali fieri nolunt); ab iis autem qui bonas agebant, partim quod iuri suo citra deorum presidium fidere videri vellent, partim quod sese prestantiores atque viriliores visum iri putarent si non protinus tanquam femine ad implorandos deos confugerent (muliebre namque iam videbatur, non virile, numina implorare, unde apud Sallustium Cato inquit «non votis neque suppliciis muliebribus auxilia deorum parantur»). 4Verum sicut improbe illi hunc vetustissimum morem summoverant et quasi de possessione deiecerant, ita probe fecerunt qui in integrum restituerunt in possessionemque reduxerunt, non ut gentiles, quod absit, imitarentur, sed ne a gentilibus superari viderentur: nam si illi falsis diis tantum honoris tribuebant ut eos in exordiis invocandos putarent, quanto nos magis hunc honorem Deo vero tribuere debemus? 5 Quare istorum ego institutum tam egregium hodie imitari et debeo et volo, laudes sancti Thome Aquinatis relaturus, et – ut consuetum est – sanctissimam Dei Matrem eandemque semper Virginem invocare salutans eam angelicis verbis. Ave Maria etc

II 1 Etsi omnes qui in Domino moriuntur beati sunt et sancti, tamen eos demum beatos et sanctos promulgat ecclesia quos cognovit vel mortem pro religione, pro veritate, pro iustitia oppetisse, vel vita caste integreque traducta divinis signis ac miraculis claruisse. Horum priores greco vocabulo martyres, posteriores latino confessores appellat ecclesia, licet utriusque nominis vis eodem fere tendat. 2 Quid enim martyres aliud tolerandis tormentis et obeunda morte fecerunt, nisi Christum nolentes abnegare ‘confessi sunt’? quorum illa frequentissima in tormentis extitit vox se non negare Christum, sed esse Dei filium ‘confiteri’. Ergo idem est martyrem esse quod confessorem. 3 Rursus quid aliud confessores egerunt quam, pie vivendo pieque scribendo, veritati testimonium perhibuerunt? siquidem Ioannes Baptista, qui ad perhibendum testimonium de lumine (id est de veritate) missus erat, non minus illud perhibuit predicando quam mortem obeundo. Ergo cum hoc confessores fecerint, nimirum martyres extiterunt: martyr enim transfertur latine “testis” et martyrion “testimonium”. 4 Hoc quamquam ita sit, tamen ecclesia, ut dixi, latina duntaxat, superiores tantum “martyres” appellandos censuit et prerogativa ordinis honorandos, quod videlicet milites strenui et fortes cum in ceteris militie operibus tum precipue in proeliis imperatori suo probantur. Martyres autem, qui fuere Christi milites, pro imperatore suo in acie steterunt sanguinemque ac vitam profuderunt, confessores vero, et ipsi milites Christi, solum labores militares, magnos illos quidem atque diutinos, pertulerunt, parati et mortem pro imperatore Deo subire, verum ipsis ut eam subirent aut in acie starent non contigit: idcirco martyres ampliori honore fuisse afficiendi videntur. 5 Quod etsi iure ac merito factum est, quis tamen negaverit esse quosdam e numero confessorum qui nonnullis martyribus non modo equari possint, verum etiam anteferri? Quod divino quoque testimonio declaratur, cum videamus multos confessores fuisse quam quosdam martyres longe miraculis illustriores. 6 Quorsum autem hec? Ut appareat Thomam nostrum Aquinatem, etsi confessorem, non tamen esse continuo post martyres reponendum, ut mea fert opinio, nihilo inferiorem (ne longius exempla repetam) aut Petro eiusdem ordinis, qui ob tutandam veritatem a rustico quodam furioso falce interfectus est, aut Thoma episcopo Cantuariensi, qui tanquam pastor bonus pro grege suo, ne clerus bonis spoliaretur, occubuit. Quod eo quoque probatur argumento quod, cum utrique horum Thome nomen fuerit, tamen huic nostro non ab homine sed divinitus illud impositum, cum sua interpretatione Thomas hebraice tum “abyssus” tum “geminus” transfertur, qualis vere Thomas Aquinas fuit: vel abyssus quedam scientie, vel geminus ob scientiam et virtutem, utramque singularem atque incredibilem, veluti quidam sol fulgore doctrinarum lucidissimus et fervore virtutum ardentissimus, propter fulgorem quidem doctrinarum inter Cherubim, propter fervorem autem virtutum inter Seraphim(==--+) collocandus. Quas nunc referam.36 7 Verum enimvero eas referre conanti mihi videntur quidam occurrere et quasi manus obiicere reclamantes: «Quid ais? Quid tibi cum ista hyperbole vis, amica stultis, inimica prudentibus? Nullamne tu veritatis, nullam conscientie tue, nullam horum tot gravissimorum sapientissimorumque hominum, qui te audiunt, rationem habebis? Non es contentus Thomam Aquinatem equasse martyribus et permultis eorum pretulisse, nisi eum efferas usque ad Cherubim, super quos Deus sedet, nisi etiam, quo nullus est ordo angelorum altior, ipsis Seraphim(==--+) equipares(==---+)? Quid plus Thome apostolo tributurus? Quid plus doctori gentium Paulo, tanquam uni ex Cherubim(==--+)? Quid plus Ioanni evangeliste, tanquam uni ex Seraphim(==--+)?». Huic ego respondeam me quidem sentire omnes qui scientia rerum divinarum imbuti sunt aliquid habere commune cum Cherubim, omnes item qui sunt Dei caritate perfusi socios esse Seraphim, nedum Thomam, scientia et caritate plenissimum, tamen me iuste ab eo vel reprehendi vel admoneri. 8 Quapropter huius ordinis fratres exoratos velim ut mihi dent veniam in referendis istius sancti laudibus temperamento potius quam licentia utenti, nec eas omnes sed maximas quasque referenti: perstringende enim sunt ille apud hos patres conscriptos, non explicande, ne tedium afferant, utique tante et tam ma - gne ut si verbis eas coner extollere «ante diem clauso componat Vesper Olympo», ut poeta inquit. III 1 Merito igitur talis vir (ut de virtutibus eius prius dicam, dicturus postea de scientiis) merito debuit antequam nasceretur mundo predici, eius ortus prophetari, vita promitti, mors etiam nuntiari. Etenim matri eius ventrem ferenti anachoreta quidam, vir Dei qui ad hoc ipsum denuntiandum venerat, gratulabundus dixit genituram esse filium quem Thomam appellaret, in quo excellentia huius nominis impleretur. Solet Deus, quotiens aliquid eximium ac novum terris dare destinavit, id signis aut vaticiniis enuntiare. Cuius rei sunt non parum multa exempla, sed brevitatis gratia uno et domestico ero contentus: sic beati Dominici, huius familie progenitoris, magnitudo matri sue, cum gravida esset, predicta est. Non dicam utrum prestantius fuerit vaticinium, ne inter patrem et filium videatur, quantum in nobis est, esse certatio: sint paria de utroque vaticinia, paria amborum vite merita, neuter alteri preponatur, sint tanquam duo consules, quo nullus erat maior magistratus, pari veneratione nobis honorandi, omnibus uterque virtutibus, infinitis uterque miraculis clari. Quorum etsi alterum modo laudandum habeo, tamen utrumque coniungam: primum quia, cum pares ambos faciam, sic magis liquebit quousque dignitatis ac celsitudinis putem Thomam esse provehendum, deinde quia institutum Predicatorum est fratres binos ire, non singulos. 2 Dominicus igitur domum Predicatorum condidit, Thomas eius pavimenta marmore vestivit; Dominicus parietes struxit, Thomas picturis eos egregiis adornavit; Dominicus fratrum columen exstitit, Thomas specimen; Dominicus plantavit, Thomas irrigavit; ille dignationes atque episcopatus ultro oblatos refugit atque aversatus est, hic nobilitatem, opes, propinquos, pa rentes tanquam sirenes effugit; ille castitatem et continentiam Pauli, hic virginitatem Ioannis evangeliste reddidit; illius humilitate (quam signi - ficantius Greci tapeinophrosynen vocant) nihil admirabilius, huius tanta humilitas fuit ut etiam de aliorum tumore atque iactantia miraretur, in se numquam id vitium expertus, ut apud quosdam fratres simpliciter confessus est, cum tamen tot et tanta in se agnosceret ornamenta. 3 He sunt proprie virtutum laudes. Illa vero testimonia virtutum et premia et quasi in hac vita paradisus, revelationes, visiones, miracula, que tanta in his fuerunt (ut cetera taceam) ut uterque sanctos apostolos Petrum et Paulum, sive re vera sive per speciem, uterque sanctissimam Dei Matrem, uterque Dominum Salvatorem, sive in corpore sive extra corpus, et viderit et audierit deque obitu suo imminenti certior factus sit. Nam adeo ferventes in orationibus erant ut interdum sublimes a terra, Deo miraculum quibusdam fratribus indicante, cernerentur. 4 Denique, ut finem comparationis faciam, ille optimam fratrum regulam scripsit, hic plurimos ac praestantissimos libros. At plus est, dicas, libros composuisse quam regulam. Cur ita plus esse ais? Dum hic scribundis <libris> operam dat, ille regundis provinciis incumbit et ut optimus rector suis populis bene vivendi regulam ac legem tradit, et certe non plures transmittit in celum scriptis suis Thomas quam Dominicus sua regula. 5 Concedatur ergo in virtutibus, in miraculis, in gloria pares esse Dominicum et Thomam, non magis inter se differentes atque discretos quam Lucifer est et Hesperus. IV 1 Dixi de virtutibus ac miraculis Thome breviter et nude, nulla usus amplificatione atque exornatione, ne minus quam pro rei dignitate, ut in hac temporis angustia, dicerem. Credo iam a me expectari ut quid de huius sancti scientia, quod secundo loco proposui, dicam, quibus eum praeponam, quibus equiperem(==----). 2 Non me fugit quosdam, qui de hac re hoc die ex hoc loco orationem habuerunt, non modo nulli doctorum ecclesie secundum Thomam fecisse, sed etiam omnibus anteposuisse. Qui, cur nulli secundum facere debeant, ex eo probabant quod quidam integerrime vite frater inter orandum viderit Augustinum (quem summum theologorum statuunt) et una Thomam, mirabili utrumque preditum maiestate, Augustinumque dicentem audierit Thomam esse sibi in gloria parem. Cur autem eundem possint omnibus preponere, hinc demonstrabant quod dicerent eum ad probationem theologie adhibere logicam, metaphysicam atque omnem philosophiam, quam superiores doctores vix primis labiis degu - stassent. Lubricus hic mihi et anceps locus, non modo propter sancti, cuius de laudibus loquimur, dignitatem, sed etiam propter inolitam apud plerosque opinionem neminem posse sine dialecticorum, metaphysicorum, ceterorum philosophorum preceptis evadere theologum. 3 Quid igitur agam? reformidabone, tergiversabor, dissimulabo quid sentiam dicere et lingua a corde dissentiet? Quoniam huc ascendi non mea sponte sed exoratus a fratribus, nec tacere mihi integrum est, non committam ut quisquam putet me scientem esse mentitum. 4 Ego in sancto Thoma eximiam quidem scribendi subtili tatem etiam atque etiam laudo, diligentiam admiror, copiam, varietatem, absolutionem doctrinarum stupeo. Addo, quod plerique tribuere nolint, id quod ab ipso dictum esse memorant, eum omnino nullum legisse librum quem non plane intellexerit, quod haud scio an ulli nostri temporis contigerit, vel iurisperito in iure civili, vel medico in medicina, vel philosopho in philosophia, vel oratori in antiquarum rerum lectione, et item in ceteris artibus atque scientiis, nedum uni in omnibus. 5 Ista autem que vocant “metaphysica” et “modos significandi” et alia id genus, que recentes theologi tanquam novam spheram nuper inventam aut planetarum epicyclos admirantur, nequaquam ego tantopere admiror, nec ita multum interesse arbitror an scias an nescias, et que forte sit satius nescire tanquam meliorum impedimenta. 6 Neque id meis argumentis planum faciam, etsi possem facere, sed veterum theologorum auctoritate, qui tantum abest ut hec in libris suis tractaverint ut ne nomina quidem ipsa scripta reliquerint, Cyprianus, Lactantius, Hilarius, Ambrosius, Hieronymus, Augustinus. An scilicet ob ignorationem? Qui fieri potest? Nam sive in nostra lingua fundamentum hec habent, illi latinissimi fuerunt, recentes autem omnes pene barbari; sive in greca, illi greca noverunt, isti ignorant. Cur igitur non tractaverint? Quia tractanda non fuerunt, et forte etiam ignoranda. Idque duabus de causis, una rerum, altera verborum.39 7 Rerum quidem quod ista nihil ad scientiam rerum divinarum conducere videbantur, id quod etiam visum est theologis grecis, Basilio, Gregorio, Ioanni Chrysostomo ac ceteris eius etatis, qui neque dialecticorum captiunculas, neque metaphysicas ambages, neque modorum significandi nugas in questionibus sacris admiscendas putaverunt ac ne in philosophia quidem suarum disputationum fundamenta iecerunt, cum Paulum clamantem legerent «non per philosophiam et inanem fallaciam».* Quod etiam usu ipsi intelligimus: quid enim in philosophia, non dico in rationali, que tota in verbis est, de qua et dixi et dicam, sed morali et naturali, quod sit indubitatum ratumque, nisi quod in naturali aut medicorum aut aliorum experimenta deprehenderunt? 8 Verborum autem, quod alia est condicio lingue grece alia latine, que longior foret ad disputandum materia et questio ab hoc tempore aliena. Hoc dixisse sit satis: hos doctores ecclesie latinos reformidasse vocabula que auctores latinos (id est suos in loquendo magistros, grecarum litterarum eruditissimos) numquam viderant usurpasse, que novi theologi semper inculcant: “ens”, “entitas”, “quiditas”, “identitas”, “reale”, “essentiale”, “suum esse” et verba illa que dicuntur ampliari, dividi, componi et alia huiusmodi. Ergo hec non minima ex parte nugatoria aut non tractanda fuerunt illis aut ignoranda, ne magis ignorarent. 9 Neque vero hoc dico ut recentibus theologis derogem (cur enim derogare velim presertim seculo meo?), sed ut veteres iniuste reprehensos sugillatosque defendam, qui non sunt hunc in modum theologati, sed se totos ad imitandum Paulum apostolum contulerunt, omnium theologorum longe principem ac theologandi(==---++) magistrum. Cuius is est dicendi modus, ea vis, ea maiestas, ut que sententie apud alios etiam apostolos iacent, ee sint apud hunc erecte, que apud alios stant, apud hunc proelientur, que apud alios vix fulgent, apud hunc fulgurare et ardere videantur: ut non ab re gladium, quod est verbum Dei, manu tenens figuretur. Hic est verus et, ut dicitur, germanus theologandi modus, hec vera dicendi et scribendi lex, quam qui sectantur, ii profecto optimum dicendi genus theologandique(==---++) sectantur. Quare non est ut illis veteribus, vere Pauli discipulis, hoc nomine quod ab his philosophia theologie admisceatur, aut detrahant novi theologi aut noster Thomas sit praeponendus. 10 Quid autem? equandus? Omnibus eum equare non ausim, plerisque tamen etiam facile pretulerim, quos, ne parum id esse videatur, nominatim recensebo. Prepono Thomam Ioanni Cassiano, quem tanquam optimum doctorem sanctus Dominicus fertur lectitare solitus. Prepono Anselmo, in primis acuto atque exculto. Prepono Bernardo, doctori erudito, suavi, copioso, sublimi. Prepono Remigio, omnium sue aetatis viro doctissimo. Prepono Bede, his omnibus doctiori. Prepono Isidoro, quem sui amatores negant esse ulli secundum. Quid dicam <de> Magistro Sententiarum atque Gratiano, qui magis seduli collectores quam veri auctores dici merentur? Prepono item, etsi de numero recentium theologorum sunt, fratribus omnibus tam huius ordinis quam ceterorum, Alberto Magno, Egidio, Alexandro Alensi, Bonaventure, Ioanni Scoto reliquisque suo ipsorum iudicio tam magnis ut sese antiquis equare fastidiant. Prepono preterea Thomam Lactantio atque Boetio, duntaxat in theologia (nam in ceteris nulla est comparatio). Idem dico de Cypriano. Addo etiam, licet invitus, Hilarium, cuius scriptis quid tandem sanctius, doctius, eloquentius? 11 An ne hoc quidem Thome satis est? O quanti et quanta laude digni sunt hi quibus Thomam anteposui! An etiam illos quatuor omnium summos, pene alteros evangelistas, in dubium certamenque vocabimus et aliquem de illa quadriga detrahemus, ut in eius loco Thomam reponamus? Quorum vix scio quem cui preferam, in sua quemque dote mirabilem. Nam etsi Augustinus omnibus vulgo prefertur, quia plures tractavit in theologia questiones et est in multis haud dubie omnibus preferendus, tamen si scripta Ambrosii cum altero tanto scriptorum Augustini comparentur meo iudicio non sint posthabenda. Nec Hieronymus ulla in parte cedit ingenio Augustini, in omni autem doctrinarum genere adeo maior, ut mihi Augustinus tanquam mediterraneum mare, Hieronymus tanquam oceanus, quem pauci nostrorum navigant, esse videatur. Gregorius his longe impar eruditione, sed cura et diligentia par, suavitate autem tanta atque sanctitate, ut angelicum pene sermonem representet. Horum alicui parem facere Thomam vereor aut aliquem Latinorum. Potius eos cum totidem Grecis comparaverim: Ambrosium cum Basilio, cuius ut video exstitit emulus; Hieronymum cum Gregorio Nazianzeno, cuius auditorem et discipulum se fuisse profitetur; Augustinum cum Ioanne Chrysostomo, quem multis in locis secutus est et in librorum copia emulatus; Gregorium cum Dionysio, quem Areopagitam vocant, quod eius ipse primus Latinorum, quantum invenio, facit mentionem (nam superioribus quos nominavi, non modo Latinis verum etiam Grecis, opera Dionysii fuere ignota.) 12 Ad hos proxime accedit Ioannes Damascenus, apud Grecos auctor celeberrimus ut apud nos Thomas: ergo iure optimo Damascenus et Thomas copulabuntur, eo quidem magis quod Damascenus nonnulla logicalia et prope metaphysicalia conscripsit.41 13 Erunt itaque quinque paria theologie principum ante thronum Dei et Agnum concinentia cum viginti quattuor illis senioribus (canunt enim semper apud Deum scriptores rerum sanctarum): primum par Basilius et Ambrosius, canens lyra; secundum Nazianzenus et Hieronymus, canens cithara; tertium Chrysostomus et Augustinus, canens psalterio; quartum Dionysius et Gregorius, canens tibia; quintum Damascenus et Thomas, canens cymbalis. Nec absurdum fuerit quinarium numerum nunc esse qui erat quaternarius, cum apud musicos quinque sint tetrachorda, non quatuor, nec Thomam cymbalis fieri canentem: ut enim Thomas ‘geminus’ interpretatur et ipse gemino sono, theologie pariter et philosophie, canere delectatus est, ita cymbala gemino constant instrumento, letum, hilarem, plausibilem cantum reddentia. 14 Talis est Thome librorum cantus, hac harmonia sanctus Thomas et pios homines, qui ipsum legunt, et sanctos angelos, qui nunc eum audiunt, oblectat. Semper enim apud Deum cum aliis sanctis doctoribus modulatur et psallit, Agnum Dei assidue aut laudans aut pro nobis mortalibus obsecrans, ut eodem perveniamus quo ipse pervenit. Quod nobis concedat Qui vivit et regnat in secula benedictus. Amen.
