PASSIO  HERMACHORAE  ET  FORTVNATI

 Eodem uero tempore, imperante Nerone in urbe Roma et praefecturam agente Agrippa, qui fuit filius fratris ipsius Herodis, tunc ad Aquilegensem ciuitatem direxit nomine Seuastum praesidem, ut in eadem ut diximus ciuitate administraret.      Qui cum ingressus esset ciuitatem, uniuersi populi occurrentes uociferantes clamabant, sicut est solitum quasi iudicibus.      Alia autem die, sedente eo pro tribunali, postquam immundas obtulit hostias daemonibus, sacerdotes idolorum ei suggesserunt de beatissimo Hermachora dicentes:      Subueni, domine praeses, quoniam templa deorum desolata sunt per uirum quendam qui per suam magicam artem et uerborum seductionem omnem populum a diis immortalibus separauit, praedicando illum qui a populo Iudaeorum in Iudaea est interfectus.      Quem si tu uiuum dimiseris, omnes separat a sacrificiis deorum; et si hoc notum factum fuerit principi, incipies tu in magna culpa apud eum inueniri.      Haec autem audiens, Seuastus praeses fremuit nimis sicut leo, et praecepit ut plurima turba militum urbem ingrederetur et eum cum magna admiratione ad suum praesentari auditorium.
 Hoc audito sanctus Hermachoras episcopus dixit omni clero: Viri fratres, ingemiscamus ad Dominum, quoniam, ecce, adpropinquauerunt persequentes nos.      Oremus itaque, ut diabolus qui sicut leo circuit quaerens quem deuoret, elisus ac prostratus iaceat sub nostris pedibus.      Cumque uniuersi orarent ad Dominum, beatissimus Hermachoras episcopus hanc fudit orationem ad Deum dicens:      Domine Deus omnipotens, unigeniti Iesu Christi filii tui pater misericors, qui non memoras iniquitatem populi tui, qui uis paenitentiam peccatoris, ut conuertatur a uia sua iniusta et uiuat in tua uoluntate!      Christe Iesu, qui duodecim apostolos coronasti et misisti eos in saeculum istum praedicare te prouisorem et saluatorem animarum nostrarum!      Te deprecor, patrem omnipotentem et filium tuum Iesum Christum, qui potens es ad saluandas animas seruorum tuorum in te confidentium opitulari, libera nos a persequentibus nos, ut non dicant: Vbi est Deus eorum?;      sed da, Domine Iesu Christe, misericordiam seruis tuis, ut confundantur inimici nostri et cognoscant quoniam tu es qui confringes ceruices peccatorum.     
  . Cumque orasset ad Dominum, impetum facientes milites comprehenderunt sanctum Hermachoram episcopum, et ferro uinctum perduxerunt ad Seuastum praesidem.  Qui cum perductus fuisset, dixit ad eum praeses: Quae est tua audatia ut in iniuriis deorum et dearum nescio qua arte et seductione uerborum omnem populum a diis immortalibus separas, praedicans illum qui a Pilato est crucifixus, propter quem et Petrus similem accepit poenam in urbe Roma?      Aut nescis quia tale accepi praeceptum, ut, si quos inuenero uiros ac mulieres in hac perseuerare uanitate, diuersis eos generibus tormentorum adfligam?      Quod si et tu in hac perseueraueris insania, in te correctionem omnium quos ad te adgregasti faciam ut per te discant omnes ueneranda numina adorare, sicut et omnes faciunt prouinciae.      Beatissimus Hermachoras episcopus, eleuans oculos suos in celum, facto signaculo Christi in fronte sua, ita constanter respondit:  Ego, ex iussione Domini mei Iesu Christi ordinatus episcopus, non quiesco praedicare quae mihi praecepta sunt a Domino meo Iesu Christo, ut omnes a diabolo detentos per uerbum Domini ad Dei  agnitionem reuocem;      quoniam Deus magnus est, qui est in caelis, qui iubet caelum dare pluuiam, qui solem suum oriri facit super iustos et iniustos; ipsum ego praedico omnibus diebus uitae meae.      Seuastus praeses dixit: Vt uideo, certum est quod deorum sacerdotes dixerunt, quia per ista stulta uerba populum seducis. Ego enim non puto quia tua haec loquaris mente.      Sanctus Hermachoras episcopus dixit: Hoc certum est quod dixisti, quia non ego mea loquor mente, sed ipse Spiritus sanctus per me loquitur.     . Sic enim continet scriptura: Cum ante iudices steteritis, nolite cogitare quomodo aut quid loquamini; dabitur enim uobis in illa hora quid loquamini, quia Spiritus sanctus loquitur per os in Christo credentium.      Seuastus praeses dixit: Ego non uerbis tecum contendere quaero, sed ad tuam festino salutem, ut accedas et sacrifices diis immortalibus.      Quod si nolueris, dum in te saevierint postea cum confusione incipies diis tura offerre.      Multo enim melius est tua prompta hoc facere uoluntate.      Sanctus Hermachoras episcopus dixit: De Domini mei Iesu Christi misericordia fido; si qua uolueris poenarum genera exerce. Corpus quidem meum potes tormentis adfligere, anima autem mea a Christo excepta ab eius angelis in paradyso conlocatur.      Nam diis tuis sine anima, sine auditu et sine uisu, nec gressum habentibus, numquam subditus ero.     
 Haec audiens Seuastus praeses iussit eum extendi et neruis crudis caedi. Cumque caederetur, beatus Hermachoras episcopus aspiciens in caelum dixit:      Gratias tibi ago, Deus altissime, pater Domini mei Iesu Christi, quia cum sim indignus iubes me ad sanctam tuae deitatis peruenire pietatem.      Tunc praeses iussit ei parci et dixit ad eum: Accede et sacrifica diis; nam incipies peioribus poenis torqueri.      Sanctus Hermachoras episcopus respondit: Erubesce cum patre tuo diabolo, qui ab initio confusus a seruis Dei est superatus. Iam semel et saepius tibi dixi quia daemonibus uestris numquam sacrifico.      Audiens haec, Seuastus praeses expalluit ex nimio furore et dixit ad eum: Per deos magnos quia sic te interficiam ut nec sepulturae corpus tuum tradatur.      Tunc sanctus Hermachoras subridens ait: Verum est quod in sancta scriptum est lege, quia in maliuolam animam non introibit intellectus.     
      Audiens haec, praeses iussit eum in eculeo suspendi et pectus eius ungulis radi.      Postea praecepit laminas ferreas candentes eius pectori inprimi et lampadas ardentes eius lateribus applicari.      Et cum haec fierent, sanctus Dei martyr pendens in ligno hymnum Domino canebat dicens: Deus in adiutorium meum intende! Domine, ad adiuuandum me festina!      Et confundantur omnes qui ostendunt seruis tuis mala, et confundantur ab omnipotentia tua, et uirtus eorum conteratur.      Videntes autem populi eius magnam constantiam exclamauerunt dicentes: Magnus est Deus christianorum! Sine ulla causa tormentatur uir Dei; non quiescit die ac nocte confortare populum suis sanctis monitis. Nihil inique gessit: pro qua haec patitur causa?.     
 Tunc confusi sacerdotes deorum dixerunt praesidi: Vel nunc manifeste uides quod antea diximus, quoniam per magicam artem omnem seducit populum a diis immortalibus.  Tunc iratus praeses iussit eum de eculeo submitti et in carcerem retrudi propter populorum seditionem.      Cumque retruderetur in carcerem, orationem effundebat dicens: Deus excelse, metuende, adorande, qui filium tuum Dominum nostrum Iesum Christum seruili forma indutum ad terram de caelo sancto tuo uenire iussisti, ut nos de seruitutis iugo liberaret;      respice hunc agonem et permitte mihi perseuerare usque in finem, pro tuo nomine consumari, quoniam in te confidens non timebo mala, quia tu mecum es, qui regnas cum Deo Patre et Spiritu sancto per cuncta saecula saeculorum. Amen.      Et cum orasset subito lumen nimium refulsit in carcere et odor suauitatis repleuit carcerem.     
 Quo uiso, custos carceris nomine Pontianus, aperta interiore carceris ianua, uidit lumen sub ipso quoque orante, et procidens ad pedes eius prouolutus deprecabatur eum dicens:      Deprecor te per nomen Dei tui, qui tantam tibi claritatem concessit in tenebris, ut miserearis mihi misero et ad Dei tui agnitionem me perducas, ut per te liberet Deus tuus animam meam perditam.      Et dixit ad eum sanctus Hermachoras episcopus: Si credis ex toto corde et ex tota anima tua, omnia possibilia sunt quae postulas.      Pontianus uero exclamauit uoce magna cum lacrimis dicens: Credo ex tota uoluntate, per ipsum qui tibi tam mirabile direxit auxilium!.      Tunc iussit eum sanctus Hermachoras triduo ieiunium Deo reddere.      Et tertia die, medio noctis silentio, praecepit uenire presbyterum cum diacono suo et baptizauit eum in nomine Patris et Filii et Spiritus sancti.      Postquam uero baptizatus est Pontianus, irruit in eum Spiritus sanctus et coepit preconia uoce clamare per omnes plateas et uicos ciuitatis dicens:      Magnus est Deus quem sanctus praedicat Hermachoras! Venite, uniuersi ciues, et cognoscite qualis est Deus christianorum.      Nam lapides coluntur qui obdurant corda humana, lumen hominum tollent: nam lumen praestare non possunt, sicut Christus sancto suo praestitit Hermachorae.     . Ad hanc uocem cucurrit ad carcerem uniuersus populus, sed et multi clarissimi uiri, et uidentes in carcere tale lumen Domino Deo egerunt gratias.      Cottidie autem confundebatur paganorum insania et sancta fides consequebatur uictoriam.
 Tunc audientes haec sacerdotes paganorum cum magna insania clamauerunt dicentes Seuasto praesidi:      Quoadusque parces huic mago? Ecce, omnem subuertit populum! Ecce, hic peiorem facit subuersionem quam Petrus in urbe Roma! Qualiter Petrum nosti punitum, tolle et interfice magum: nam contra te incipiemus relationem imperatori dirigere.      Haec audiens praeses dixit eis: Triduo mihi indutias date, donec recogitem qualibus eum adfligam poenis.      Hoc autem dicebat timens populorum multitudinem qui per eum in Christo crediderunt, quia frequenter magnifici uiri ad eum concurrebant in carcerem, quos confortabat sanctis suis monitis.      Aliquanti uero, tale uidentes immensum lumen, non recedebant ab eo, sed in carcere commorabantur.      Nam et omnis clerus eius, ex quo Pontianus effectus est christianus, ingrediebatur ad eum, quia et ipse Pontianus custos carceris praeparauerat se ipsum ut pro Christi nomine passionem cum eodem sustineret.
      Quidam uero magnificus uir nomine Gregorius, cuius filius a daemonio uexabatur, cum uidisset sanctum Hermachoram nullam partem corporis laesam habentem, qui tales coram omni sustinuerat populo poenas, mittens se ad pedes eius et prouolutus deprecabatur eum dicens:      Miserere mihi! Subueni, pater! Per ipsum te peto quem praedicas, quia confido quod per tuas orationes possit Christus filium meum a daemonio saluare.      Dicit ei sanctus Hermachoras: Si credis in Christum, uidebis filium tuum saluum. Gregorius respondit: Credo Christum filium Dei, pro quo ista talia sustines, quia poteris filium meum saluare.      Dicit ei sanctus Hermachoras: Non ego, sed Dominus Iesus Christus ipse faciet secundum suam uoluntatem; nam et ego peccator sum sicut et tu ipse.      Et iussit infantem adduci – erat enim annorum duodecim – et interrogauit eum beatus Hermachoras dicens:      Quantum tempus est ex quo haec causa ei euenit?.      Gregorius respondit: Hodie per triennium non est dies neque nox in quo ei poterit modicum quiescere.      Multotiens eum in templa deorum attuli et hostias pro eo immolaui et nihil ei profuit; sed credo in Christum quem tu praedicas quia poterit eum liberare.      Audiens haec, sanctus Dei subridens ait: Modo tibi Christus ostendet quanta praestat credentibus in eum.     . Tunc sanctus Hermachoras flexis genibus percutiens pectus suum exclamauit ad Dominum coram omnibus dicens:      Domine Deus omnipotens; pater qui in caelis es; qui ante constitutionem mundi tu es; qui saeculo in tenebris posito uerbo sancto tuo dixisti: Fiat lux et facta est;      qui caelum camerasti et terram composuisti; qui caelum item stellis adornasti; qui mare infrenasti et terminum ei posuisti quem non transgrederetur;      qui omnia elementa propter nos peccatores constituisti; qui filium tuum erranti populo transmisisti et nos ad libertatem hanc et in hanc gloriam credentes in eum constituisti;      te deprecor, Patrem et Filium et Spiritum sanctum, qui regnas in unitate: fac mirabilia, Domine, sicut adsolet nomen sanctum tuum praestare in te credentibus, et libera huius innocentis animam ab immundo spiritu,      quia ad tuam deitatem refugium fecerunt ad confirmanda corda qui in te crediderunt et qui credituri sunt, ut cognoscant quia tu es Deus altissimus qui regnas cum Filio tuo Domino nostro Iesu Christo per cuncta et infinita saecula saeculorum. Amen. Et cum complesset orationem increpauit daemonem dicens: Tibi dico, immunde spiritus, praecipit tibi Dominus Iesus Christus ut recedas ab hac innocentis anima quae ad eius confugit fidem.      Haec audiens daemon, omnibus uidentibus qui ibidem erant in carcere, exiit ab eo.      Videns autem Gregorius haec mirabilia, procidit ad pedes sancti episcopi et martyris deprecans eum ut baptismum promereretur.      Media autem nocte occulte abiit sanctus Hermachoras cum clero ad domum Gregorii et baptizauit eum cum coniuge sua et duobus filiis suis omnique familia domus eius in nomine Patris et Filii et Spiritus sancti.     
      Postea uero dum reuerteretur in custodiam, uniuersi presbyteri uel diaconi omnesque clerici seu ordines ecclesiae postulabant eum cum lacrimis dicentes:      Tu pastor noster, si a nobis fueris ablatus, quem faciemus uniuerso gregi tuo pastorem? Aut quem doctorem uitae inueniemus aeternae sicut te ipsum?      Numquid possumus ubi pastor non est pascua inuenire? Sin autem, et nos una tecum moriamur.      Beatissimus autem Hermachoras confortans animos eorum iussit eis ordinare nomine Fortunatum archidiaconum discipulum suum, quem ipse ex infantia cum Dei nutrierat timore.
      Quaedam mulier uidua illustris, Alexandria nomine, timens Deum, audiens beatissimum Hermachoram sanctum Dei esse et tantas in carcere fecisse uirtutes, misit secrete ad Pontianum carcerarium ut noctis silentio ad eum ingrederetur.      Erat enim oculis apertis nihil uidens. Dicebat uero quia: Si tetigerit oculos meos, inuocato nomine Christi, saluabor.      Quid multa? Perrexit nocte ad carcerem cum secretalibus mancipiis, cumque ingressa fuisset carcerem procidit ad pedes sancti Hermachorae episcopi et dixit ei: Sancte uir Dei, fac me sanam!.      Dicit ei sanctus Hermachoras: Beata est fides tua, quia prius quam audires uerbum ueritatis mentem tuam bene fundasti; propterea illuminabit oculos corporis et cordis tui Dominus Iesus Christus.      Et faciens crucis signum super oculos eius, continuo uidit lumen.      Et reuersa est ad domum suam gaudens et dans gloriam Deo, et ieiunauit tribus diebus.      Et mittens beatissimus Hermachoras Fortunatum archidiaconum suum baptizauit eam intra domum suam cum suis omnibus in nomine Patris et Filii et Spiritus sancti.
 Post aliquantos uero dies, audiens Seuastus praeses de beata Alexandria quia baptizata est a sancto Fortunato archidiacono, iussit eum comprehendi et ferro uinctum ad carcerem duci.      Quem cum uidisset sanctus Hermachoras Domino Deo egit gratias quia dignatus est eum cum eodem martyrium suscipere.      Per dies autem plurimos multa per eos mirabilia Dominus in carcere ostendit: concurrentes ad eos omnes uarias infirmitates habentes curabantur ab eis in nomine Domini nostri Iesu Christi.     
 Videntes autem sacerdotes idolorum, colligentes populum incredulum unanimiter uenerunt ad Seuastum praesidem cum fustibus et lapidibus clamantes et dicentes:      Ciuitas tota perit per te, qui facis usque nunc uiuere hominem qui per magicas artes populum alienat et subuertit mentes eorum ut separentur a diis.      Tolle magum, occide maleficum; sin autem nolueris, te ipsum interficiemus et illum igne consumemus.      Tunc Seuastus praeses, timens populum qui per eum crediderunt in nomine Christi, misit nocte spiculatorem et in carcere decollauit beatissimum Hermachoram episcopum et sanctum Fortunatum archidiaconum eius.      Quorum corpora colligens Pontianus custos carceris et omnem cruorem sanguinis eorum colligens in unum conlocauit locum.      Audiens autem haec, Gregorius – cuius filium a daemonio liberauit sanctus Dei Hermachoras – et Alexandria – quae ab eo illuminata fuerat – uenerunt nocte occulte cum linteaminibus mundis et ualde pretiosis,      et aromatibus condientes corpora sanctorum martyrum sepelierunt eos foras muros ciuitatis Aquilegiae, in agello memoratae Alexandriae in pace.      Vniuersi autem uenientes ad corpus beatissimi episcopi et martyris Hermachorae primi Aquilegensis ciuitatis, quacumque detenti fuissent infirmitate sanitatem recipiebant in nomine Domini nostri Iesu Christi.     
 Martyrizatus est autem beatissimus Dei Hermachoras episcopus una cum sancto Fortunato archidiacono suo sub die quarto Idus Iulii, regnante Domino nostro Iesu Christo, cui est honor et gloria et potestas in saecula saeculorum. Amen.




