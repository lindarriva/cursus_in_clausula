Epistolae Lorenzo Valla 147 Kb in UTF-8 Biblioteca Italiana Roma 2005 bibit001340 Questa risorsa digitale è liberamente accessibile per uso personale o scientifico, Ogni uso commerciale è vietato Collezione BibIt Laurentii Valle Epistole Valla, Lorenzo Besomi, Ottavio Regoliosi, Mariangela in aedibus Antenoresis Patavii 1984 
1 Ad Antonio da Rho <Pavia, giugno 1432> LAURENTIUS VALLA EMINENTISSIMO VIRO ANTONIO RAUDENSI SALUTEM PLURIMAM DICIT. Cum multe cause sint, mi Antoni, vir optime atque doctissime, propter quas ad te scribendum est, tamen ea demum causa harum litterarum est quod amorem in te meum significare volo, diu dissimulatum temporis causa et suppressum, quanquam erat vehementissimus ut debebat. Nam qui potuissem te non singulari benivolentia complecti, quem scirem tum plurimorum testimonio, tum scriptis ipsis esse «et bonum virum et dicendi peritum», qua laude nullam puto ampliorem cuiquam homini posse contingere? Itaque, pro tua sapientia et pro nostro hodie institute amicitie sacramento, credas me tui olim amantissimum fuisse, quodque animum meum antehac non declaraverim, id in causa fuisse quod essem familiaris Panormite. Intelligis enim, credo, vim huius argumenti, ut appareat magis illi hoc attribuendum esse, quam mee vel parve benivolentie vel ignavie. Cur autem nunc audeo quod diu reformidavi? Nempe quod impedimentum illud quod intercedebat iam — de quo diis gratias habeo — sublatum est. Quo nam modo? an quod tecum reconciliatus est? immo vero quod a me alienatus est. Quam ob rem? utriusque culpa? Certe tu ipse coniecturam facere potes. Scis enim illa duo in coniecturalibus causis prima esse causam et vitam. Atque, ut ipse breviter designem, Panormita ipse summa iniuria me affecit, ut honestius mihi fuerit amicitiam discindere quam dissuere, et ut abalienata morbis membra precidenda sint potius quam custodienda. Sed hec alias. Nunc autem quod ad rem attinet, sublato impedimento quo retinebar ne tuam multorumque doctissimorum virorum benivolentiam compararem, quasi obsidione quadam liberatus sum et extra muros pedem efferre concessum est. Quare, ne multus sim, presertim in primis litteris, si nunquam in te neque re neque sermone petulans fui, si semper de te honorificus in ore meo sermo, non rogo, sed ab humanitate tua postulo et efflagito ut me in amicitiam tuam recipias cogitesque qualis amicus tibi, oro, homini doctissimo et sanctissimo, quamque firmus et constans, cum illi — nosti hominem, nolo tibi ipsum describere — tam diu in familiaritate permanserim. Ego vero in te plura prestabo quam verbis spondere audeam. Vale et Candido tuo me coniunge. 2 A Giacomo Moro <Milano, dopo il marzo 1433> LAURENTIUS VALLA VIRO CLARO IACOBO MORO SALUTEM PLURIMAM DICIT. Littere tue ita ornate, ita graves, ita optimis sententiis referte vise sunt, ut adhuc scribere ad te non sim ausus. Itaque debes magis succensere et imputare tue nimie elegantie quam mee nimie negligentie. Quis enim audeat in solis radios inspicere? Ita tue littere pernimio fulgore oculos meos perstrinxerunt. Nunc itaque post longum tempus quasi resumpto visu recuperatisque viribus ad te scribo. 3 A Luchino Belbello, Genova 1 luglio <1434> LAURENTIUS VALLA LUCHINO BELBELLO SALUTEM PLURIMAM DICIT. Mirum in modum, mi Luchine, tue littere me delectarunt, vel quod amorem tuum singularem in me declarasti, vel quod politum atque elegantem scriptorem etiam preter opinionem meam te ostendisti. Crede mihi, Luchine, non solum tue littere ornate accurateque sed etiam mirabiles mihi vise sunt, mihi, inquam, qui scio quam parvo tempore in castris eloquentie militaveris. Sed nihil impossibile est homini qui ad optimam naturam optimam etiam voluntatem studiumque adiunxerit, qualis tu in primis es. Et quidem tuas litteras omnes auditores mei cum videbunt summopere admirabuntur. Parentes autem tui et qui te amant iam nunc gaudere et triunphare de te debent. Quare, mi Luchine, perge ut cepisti et toto pectore in ista oratoria studia incumbe, in quibus, pace aliorum dictum sit, mirabiliores omnibus fructus extulisti. Quod si desistes, quod absit, pessime de natura et ingenio tuo meritus et tu tibi defuisse iudicaberis. Vale; posthac ad te latius scribam. Ex Genua, kal. iulii. 4 A Luchino Belbello, Genova, 28 settembre <1434> LAURENTIUS VALLA LUCHINO BELBELLO SALUTEM PLURIMAM DICIT. In dies atque adeo in horas, mi Luchine, in eloquentia progredi et convalescere videris. Ita dii me ament ut te vehementer admiror, cum propter accuratas gravesque sententias, tum propter orationis venustatem. Quare perge, mi Luchine, ut et tibi honori et amicis utilitati et Papiensi reipublice emolumento esse possis. Nam mihi tu quidem et gloriam comparas, quem tuum preceptorem appellas, et miram tui benivolentiam ingeneras. Quid enim putas et quantum benivolentie mee in te accrevisse, cum videam te ita doctum, ita facundum, ita plenum humanitatis ac cuiusdam in me quasi pietatis? Doleo equidem quod te non etiam aliquot pauculis mensibus expoliam et tue facultati extremam manum imponam. Temporis brevitas facit ut non possim multa scribere; distringor enim multis variisque occupationibus, que me respirare non sinunt. Tu tamen persevera scribere ad me eleganter, ut facis; quas tuas litteras auditoribus meis ostendam, qui te summopere laudant et admirantur et mihi te impense laudanti assentiuntur. Vale, spes magna. Genue, IV kal. octobris. 5 A Eugenio IV, papa, <Firenze> 27 novembre <1434> LAURENTIUS VALLENSIS EUGENIO QUARTO PONTIFICI MAXIMO SALUTEM DICIT. Etsi plurimis maximisque reipublice christiane negotiis districtum te esse non ignoro, beatissime Pater, tamen cum soleas pro admirabili quadam omnium doctrinarum peritia litteratos homines non modo facile, verum etiam libenter audire, eos precipue qui de moribus, de rebus bonis, de religione conscribunt, non veritus sum ad te mittere degustationem meorum studiorum, tertium duntaxat De vero bono librum, partem operis, non totum opus, ne forte longior lectio plus afferat molestie tibi quam voluptatis; quod ego minime velim, quippe qui ea vel maxime causa hunc librum ad te mittendum putavi, ut animum tuum assiduis curis ac laboribus fessum iocunditate aliqua reficerem atque recrearem. Nam quid tibi, per Deum immortalem, iocundius esse potest quam is liber, in quo non solum de virtute, de honestate, de summo bono disputatur (id quod tu libentissime audis), sed etiam status aperitur, explicatur et pene depingitur, veluti qui orbem terrarum in tabula describunt, distinctum spatiis, dimensum lineis, adumbratum coloribus, ut ii qui pauca loca viderunt in illam tabulam intuentes fere omnia videant? At quantulum similitudinis ad veritatem habet illa pictura? Profecto parum: non tam parum utilitatis habere existimatur, cum multum doctrine inspectantes accipiant, multum oblectationis, multum etiam animi atque impetus ut ad ea visenda se conferant, que figurata simulacris illis et imaginibus cum admiratione adnotavissent. Ita ego statum formamque figurare conatus sum et, <ut> dixi, pene depingere ut hominum mentes et materiam in primis ad illius potiendi cupiditatem incitarem. Neque vero poetas imitatus sum, qui se vidisse aiunt vel superorum statum vel inferorum: non enim visum est in hac materia poetice loqui, sed ut nonnulli alii doctissimi sanctissimique fecerunt. Sed quid plura, cum tu sis hec in legendo cogniturus? Que nescio an aliis collatura sint utilitatis aliquid, tibi, confido, afferent, ut superius dixi, iocunditatem. Illud preterea ex hoc libro animadvertes, quicquid in litteris possum id omne me in honorem rerum bonarum comparasse. Cupio enim tibi sanctissimo viro atque omnium optimo magis vita probari quam litteris, si modo littere possunt habitare cum malis moribus. Ego quidem, beatissime Pater, ab ineunte etate cum ceteris liberalibus disciplinis, tum maxime oratorie studui, quam ita me adamasse et ita complexum toto pectore confiteor, ut hac tempestate pauci vehementius; non ea causa, qua multi solent, ut illam haberem aut iactantie sociam, aut avaritie ministram, aut peccatorum adiutricem (longe enim ii homines absunt ab officio ac munere oratoris, si quidem orator est «vir bonus dicendi peritus»), sed is mihi semper animus fuit ut oratoriis studiis Deo placerem hominibusque prodessem. Ceterum an aliquid in dicendi quidem ratione profecerim aliorum sit iudicium; ut bonus autem vir essem a puero certe elaboravi. Sed, beatissime Pater, certe intelligis huiuscemodi homines, qui in optimarum artium studia incumbunt, qui avaritiam detestantur, qui honestatem prosequuntur, non fere divites esse, tam et si dignissimi sint qui divitias habeant, utpote divitiarum domini, non servi. Neque hec dico quasi cupiditate tenear opum possidendarum, quas etiam abiiciendas esse vel ex tuo unius facto intelligo, qui amplissimum patrimonium in Christi pauperes es dilargitus. Quid ergo dicam? paupertatem ne me preferre divitiis? Mentiar si id dixero: non erit quod abs te mihi impetrandum habeam. Divitias ne paupertati? At hoc mihi pudendum est apud te dicere, qui paupertatem divitiis pretulisti. Quid igitur? Tacebo ne? At non mihi integrum tacere cum loqui ceperim! Est quidem, beatissime Pater, paupertas anteferenda opibus, ut apostoli et apostolorum emulatores fecerunt, quorum tu primus es. Sed hoc non nisi perfectorum est opus, admirandum mihi potius quam sequendum. Mecum vero bene agitur, sed cum Propheta possum dicere: «Divitias et paupertatem ne dederis mihi». Nam ut ille mediocrem quandam vite conditionem a Deo petivit, ita ego abs te, qui vicem Dei in terris optines, petendum censeo. Qualis autem mea conditio vel ex hoc datur intelligi, quod nunquam mihi nec officium, ut nunc loquimur, nec beneficium fuit, et tamen necesse est habere unde suppeditentur sumptus non modo ad vitam, sed etiam ad complusculam librorum suppellectilem, ad exscribendos libros qui quotidie a nobis componuntur (nec sine unius saltem pueri ministerio fieri potest). Certe apud antiquos tam nostros quam grecos institutum fuit ut publice solveretur qui aliquid utile vite hominum condidisset; que exempla pretereo, quod tecum christiane potius quam gentiliter, et precibus quam rationibus agere volo. Ait enim sanctus quidam quod ad Deum cum fiducia accedamus, nihil hesitantes: sic ego nihil de tua clementia dubitans ad pedes tuos venio; <ut> cum domino nostro Iesu loquerer, ita tecum, qui eius vicarius es, loquor. Si mea anteacta vita nulli crimini petulantie, audacie, flagitii obnoxia fuit; si in futurum spes innocentie et integritatis, ne dicam utilitatis, ostenditur; si non avare, non ambitiose, sed necessario et iusta causa peto; si te amavi semper et colui; si spe tui in hanc urbem commigravi et in te uno spem reposui, oro te et optestor, ut ne hanc meam in bonitate tua atque clementia expectationem destituas, quod longe abest a sensu ac moribus tuis (sic enim mihi persuadeo). Si ullum unquam fuit tempus in quo bonis viris ac litteratis bene sperandum foret, id tempus profecto nunc est, in quo te omnium plane sanctissimum pontificem habemus. Nihil autem abs te, beatissime Pater, nominatim postulo quod mihi gratificeris: animus enim tuus sapientissimus ac clementissimus te edocebit quid in me potissimum ferendum putes; unum illud cogitato, nullam benignitatem esse nec danti laudabiliorem quam que in bonum virum, nec accipienti gratiorem quam que in nihil habentem, nec utrique iocundiorem quam que in hominem amantissimum sit. Vale. Florentie, V kalendas decembris anno a Natali christiano MCCCCXXXIV. Ad sanctissimum ac beatissimum Eugenium quartum divina providentia pontificem maximum. 6 A Giovanni Tortelli <Firenze, 1434–35> LAURENTIUS VALLENSIS EXIMIO VIRO IOANNI ARRETINO SALUTEM. Accepi te mirifice deditum litteris grecis, quod mihi pergratum est. Pro nostra amicitia spero te singularem virum fore in studiis humanitatis, ut et in ceteris artibus. Sed hec alias. Nunc per festinantiam scribo volens abs te certior fieri an libros meos fratri meo reddideris,?an? tecum retinueris, ut sciam, quando opus erit, ad quem possem recurrere. Vale. 7 A Pier Candido Decembrio <Milano, 1435ex.> LAURENTIUS VALLA ROMANUS ORATOR PETRO CANDIDO SALUTEM DICIT. Perlegi Laudationem Florentie Leonardi Arretini plenam levitatis ac supinitatis, ut optime hesterno vesperi dixisse videar: ita loquitur ac si neminem responsurum atque adeo neminem non assensurum suis ineptiis putaret. In quo licet videre hominis non modo summam levitatem sed incredibilem de se ipso opinionem. Videtur enim omnes homines ille, ut ait quidam apud Tullium De oratore, fenum putare. At ipse non alios fenum sed Leonardum bovem potius in loquendo verissime dixerim. Vult Florentiam heredem esse imperii populi romani, quasi ipsa Roma extincta sit, eandemque progenitam ab optimis illis Romanis, tanquam posteriores Romani non ab illis priscis originem ducant; quanquam hoc ipsum dicere summe dementie est, cum sciamus ipsos Fesulanos a pessimo mortalium Sylla, qui primus tyrannus Rome fuit, pro colonia esse deductos atque ab ipso statim tempore adeo facinorosos sceleratosque fuisse ut omnes perditos scelere et parricidio superarint. Siquidem duce Manlio socios se Catiline usque ad bellum illud teterrimum prestiterunt. Et quod manifestum eorum sceleris est argumentum, apud Fesulas idest apud Florentiam bellum est gestum, ut aut omnes illi Syllani latrones extincti sint aut, siqui remanserint, tanquam parricide summa ignominia sint notati; de quibus meminit Salustius atque item Cicero in secundo libro contra Catilinam. Et mille alia peccavit Leonardus. Atque ipsequoque stilus laxus est et fluens et enervatus et gravitate et ingenio carens multisque in locis minime latine, ne dicam corrupte, loquens. Vale et hominem levem tua gravitate castiga et somnolentum tuis vigiliis excita et hebetem tuo acumine et pugione confode et prosterne. 8 Ad Antonio Beccadelli, Gaeta, 20 gennaio <1437> LAURENTIUS VALLA CLARO VIRO ANTONIO PANORMITE SALUTEM. Litteras tuas nullas accepi, fortasse non perferuntur; meas certe tu accepisti, in quibus ut fui longus multusque, quippe ex longinqua et transmarina regione, ita nunc sum brevis, cum pene voces utriusque exaudiri possint, tam angusto spatio interiecto. Tantum itaque velim ad me mittas istas pseudelegantias istic abs te inventas istumque pseudolaurentium, nisi ego forte pseustis sum assimulatusque Sosia. Non enim minus mirandum sit illud Plautinum quam hoc Laurentinum, quod aliquis alter inventus sit qui me non corpore, ut Sosia Plautinus, sed <ingenio> expresserit aut ego se. Puto autem te certum habere nunquam a me istum auctorem visum; quare cogitare debes quanta aviditate teneor videndi alterum me, non modo vitandi laboris gratia in opere meo absolvendo, sed me ipsum qualis sim intelligendi. Credere namque libet mihi quod Pythagoras sensit, animas <migrare> in alia atque alia corpora; et ut ipse se Euphorbum, tu te Homerum alio seculo fuisse opinaris, ita ego fortasse fui idem ille qui multis iam seculis Elegantias scripsit. Pecuniam autem quam mihi debes iube mihi hic numerari ab aliquo tuorum amicorum, si non ita subito rediturus es. XIII kal. februarii. Caiete. 9 A Giovanni Olzina, presso Sulmona, 4 luglio 1438 LAURENTIUS VALLA OLZINE MECENATI SALUTEM. Ego vero, mi Mecenas, vel pro mutua benivolentia, vel pro collegii necessitudine, vel pro communi in optimum regem fide et pietate, non putavi faciendum ut apud te silerem de regio triunpho, quo audito ita gauderes ut ego eodem viso gavisus sum. Et si per alios te certiorem fieri non dubito, tamen mee partes sunt eandem rem aliquanto uberius splendidiusque describere et opus honorificum aliquo prosequi honore verborum, si modo quis pro dignitate rei hoc assequi possit, nedum ego qui tanto castrorum fremitu circumsonor et ne arboris quidem umbraculum ubi componam reperio. Nam tabernaculum nostrum, augustali proximum, vix hominum ultro citroque venientium frequentiam capit. Temptabo tamen in tam multiplici difficultate ut aliquid potius quam nihil dixisse videar. Quod siquid in hac oratiuncula aut diligentie aut splendoris desiderabis — desiderabis autem multum! —, id omne loco, non homini assignare debebis et Laurentium tuum non urbana, sed castrensi eloquentia usum, nec publice, quod non auderem, sed privatim et ad amicissimum scripsisse. Dicam igitur de Sulmonensi triunpho, quem vere triunphum licet dicere nec tantum nostre sed prope omnis memorie eminentissimum. Etenim vidimus multos reges, multos summos pontifices, proxime etiam Cesarem, suo quenque diademate coronari, magna quidem illos cum celebritate, magna cum pompa, magna cum populi alacritate; sed alia est hominum exultatio quotiens honores ex meritorum magnitudine, quotiens ex hominis admiratione descendunt, qualis post homines natos maxima hesterno die Sulmonensium fuit circa celebrationem expectatissimi regis. Fugato enim Caudola, qui iugum servile illis assidue minabatur, hostilibus vicis atque castellis partim expugnatis, partim in fidem acceptis, que assidue agrum Sulmonensem incursionibus latrociniisque vexabant, non regem, sed deum quendam ex celo elapsum se accepisse existimabant. Nobis crede qui vidimus. Vix mente quis concipere potest ac figurare quantus ardor quantaque religio fuerit in regem nostrum, tum optatissimum, tum de illis optime meritum. Ausim, pace tua ceterorumque Hispanorum, dicere non ipsam principem aragonicarum urbium Cesaraugustam, non Catalonie ornatissimam Barcelonam, non denique tuam Valentiam, regis ut tu et dicis et putas amantissimam, ardentius honorificentiusque fuisse adventum regis excepturam quam Sulmo fecit pro sua duntaxat portione. Apud vos namque Hispanos non ita sancte religioseque habetur regium nomen ut apud nos Italos, qui sacram maiestatem, qui sanctum diadema dicimus, qui regem venerabilius adoramus. Et hoc quidem facimus qui quotidie (et que eius humanitas est!) familiariter regem hunc et videmus et alloquimur. Sulmo vero, qui sine controversia preter ceteras Italie urbes regis nominis cultor est, qui multos per annos rege caruerat, qui sub umbra hac finitimorum populorum asperrima bella toleraverat, qui iam in summum discrimen vocabatur, urgente Caudola, aliquando rege impetrato — at quanto rege, quam benemerito! —, qua tandem aviditate, qua alacritate, quo plausu ad tale spectaculum se effudit! Triunphavit Camillus, triunphavit Fabritius, triunphavit Scipio aliique plurimi, sed nemo illorum caruit invidia civium, detractione, reprehensione, cum adessent multi aut emuli aut pares aut superiores et qui forte splendidius iustiusque triunphum haberent; nonnulli etiam ex amissione suorum in prelio invisam haberent letitiam civitatis. Hic nulla invidia, nulla optrectatio, nulla emulatio, nulla sanguinis effusio extitit, nisi hostium. Et ut de regibus etiam loquar, triunphaverunt Romulus, Hostilius, Tarquinius aliique vel romani vel greci vel barbari, sed eorum laus communis erat cum ducibus atque militibus quorum industria atque labore gloria ad regem ipsum sepe pervenit; preterea apud eos triunpharunt, apud quos diuturna consuetudine obsoleverat sanctitas regia. At Sulmone unus rex velut sol post longas tenebras oculis omnium effulserat, hunc unum omnes avidi intuebantur, hunc religiosa quadam salutatione adorabant, hunc clamoribus in celum tollebant, victorem, liberatorem, patrem patrie appellantes. Ipsum profecto Ovidium, ubicunque inter mortuos est, existimem letitiam populi sui exaudisse, optasse etiam accommodari sibi paulisper vitam ut alterum et quidem meliorem Augustum salutaret, ut patrie sue gratularetur, ut concives ob tantam magnificentiam commendaret, ut hunc diem eterno carmine dedicaret. Quod quia per illum fieri non licet, ego pro meis viribus facere conabor. Tibi quidem, Sulmo, et gratulari et laudes canere debemus, tum ex dignitate quam accepisti a rege nostro, tum ex honore quem illi prestitisti. Quid enim tibi gloriosius, quid ad eternam famam aptius contingere potuit quam ut Alfonsus regum omnium optimus, maximus, clarissimus, cum tanta principum manu, cum tanto exercitu, tam longa via ad te venerit vel solus vel primus, ut per infesta hostium loca iter fecerit, ut caput suum pro tua salute ac dignitate mille bellorum periculis obiiciat, ut fidem tuam, nullo antea documento cognitam, pro cognita probataque habuerit? Tuaque vicissim in illum merita laudemus. Tu primus tibi regem adoptasti; tu, quasi vexillum ceteris urbibus adsimilem, imitandam virtutem primus sustulisti; tu circunfrementes hostes pre illius amore vel passus es vel contempsisti; tu expectationem animi eius non modo non decepisti, verum etiam superasti atque vicisti. Quare gaude, optima atque felicissima civitas, tum tua virtute, tum optimo ac divino principe: a quo et si multum glorie multumque utilitatis accepisti, plus tamen, ut affirmare possum, acceptura es. Elaborabit enim, ut est et beneficentissimus et gratissimus, ne vos plura in se quam ipse in vos attulisse videamini extetque eterna memoria mutui amoris. Habes, ut ad te revertar, Mecenas, que de triunpho Sulmonensi dicenda existimarim, ad que scribenda aliquanto copiosius tum cetera coegerunt, tum ipsius Ovidii amor, cui etiam defuncto hunc honorem habendum esse duxi, vel meo, vel publico litteratorum nomine. Ille namque nobis litteratis, si vera fateri volumus, et si modo litterati sumus, magnum honorem multitudine librorum quorum dignitatemque tribuit, sue vero patrie etiam venerationem; hanc enim urbem non minore cum veneratione adii quam oraculum Apollinis adiissem. Cuius urbis vel grata poete sui memoria laudanda est: publicum enim sigillum incisum in argento habet imaginem Ovidii cum scuto quatuor litteris inscripto, quod item faciunt in vexillis, ac ut his temporibus romana vexilla in rubro serico aureas litteras gerunt SPQR, ita Sulmonenses SMPE, idest «Sulmo mihi patria est», qui versus est ipsius poete. Quod cum ita sit, mecum Sulmonenses colas ob singularem tum in regem nostrum fidem, tum in honorem sui poete putarem. Vale. Ex regiis castris, IV nonas iulii, prima indictione, anno Domini millesimo CCCCXXXVIII. 10 Ad Ambrogio Dardanoni, Gaeta, 18 marzo <1439> LAURENTIUS VALLENSIS AMBROSIO SUO SALUTEM DICIT. Fornarius tabellarius cum hic multis diebus fuisset, hodie primum mihi forte inventus est. Hic ait alio adventu suo detulisse ad me vestras litteras, sed eas, quia rex eo tempore obsidebat Neapolim, non potuisse mihi reddere, qui essem Caiete: ideoque in redeundo lacerasse. Idem ait invenisse Bononie Florentiam ߤ rendentes quia ߤ Scitis causam quare ad litteras vestras nihil responderim: quippe quas non accepi. Ipse tamen ad vos misi quam plurimas in eandem omnes fere sententiam, quia nihil nove materie in novis litteris occurrebat, quod item facio in his presentibus, adeo ut supervacuum putem replicare totiens que scripsi in aliis litteris: unum tantum dico quod cupio vos revisere, si modo et rex mihi permittat et vos consulatis. Mallem tamen Rome quam Florentie, in domo vestra quam aliena, presertim quod totam progeniem uno adventu reviserem. De negotio canonicatus iam sepe scripsi, et misisse me ad vos litteras regias cum exemplo et rem commissam esse eximio militi domino Berengario Mercadeo legato, verbis ipsius regis domino Duci referendam. Valete. Commendate me cum salutatione domine matri communi, domine uxori vestre, domine avie et matertere cum domino Ludovico ceterisque. XV kalendas aprilis. Caiete. 11 A Giovanni Tortelli <Regno di Napoli, 1439> LAURENTIUS VALLENSIS IOANNI ARRETINO SALUTEM DICIT. Moriar nisi plus spei in te reponam quam in ceteris litteratis ad commendationem mei operis Elegantiarum, quippe quem novi ut eruditissimum, ita optimum virum minimeque lucro obnoxium, sed invicem tibi polliceor te habiturum ex nostro opere, quo seniores atque adeo mortua iam secula, non dico corrigas, sed corripias; non enim mortui aut senes corrigi possunt, eoque corripi volunt (de senibus loquor). Fateor, mi Ioannes, licet plus doctrine quibusdam iam natu grandibus quam ceteris adsit possintque sincerius iudicare, tamen parum eis confido dolituris se a iunioribus superari, nec iis quidem uno <aut> altero, sed infinitis. Namque opus meum non modo me doctum esse declarat, sed etiam alios perdocet et, quod istos urit, ostendit quibus in locis erraverint. Nolo tecum multis verbis de hac re loqui nisi hoc unum, te nulli operi plus studii esse tributurum. Opera abundant. Opus Dialectice et philosophie iam absolvi, nullis improbandum nisi qui perdidisse operam in dialectica dolere possunt. Opus meum De libero arbitrio istic reperias certe apud litteratorem quendam, ut accepi, bonum virum et doctum Vulcanoque incedendo similem: nomen ignoro, sed ignotus esse non potest, qui publice legit. Transtuli anno superiore tres et triginta Fabellas Esopi et primum librum Xenophontis De vita Cyri. Paucissima enim greca hic habeo, sed illis opera luditur ad laborem comparata <ad> transferendum Homerum cuius ex Iliade libros quatuor ad characterem oratorium, adeo ut levissimum fuerit in comparatione transtulisse Orationem Demosthenis, quam ipse istic converteram. Hec omnia intra duos menses perferam. Tu nihilominus interea ad me cum de ceteris rebus, tum de studiis tuis scribe. Vale. 12 A Giovanni Tortelli, Capua, 25 maggio <1440? LAURENTIUS VALLENSIS IOANNI ARRETINO SALUTEM DICIT. Litteras tuas heri accepi post tres et triginta dies quibus ad me dederas, sed tanto iocundiores quod preter spem venerant, in quibus mores tuos suavissimos et egregiam in me benivolentiam agnovi, notam quidem alias, sed nunc nescio quomodo effusiorem. Itaque tibi ago et habeo gratias, quod meum nomen ab improbis defendis, quos plures per te esse intelligo quam putaram. Sed mihi crede; cum ad te Elegantias misero maledicos istos, nec plane litteratos, retundes. De libris Philosophie quanquam idem spero, tamen non tantopere irascor generi hominum impolito, qui nihil nisi scabrum et rude legere possunt. Hos autem omnes istuc libros portassem, nisi bella tam seva preter opinionem exorta essent, ut nec vos egredi sinant; tamen cum primum fuerit oblata occasio, veniam. Interim mitto ad te opusculum, quod proxime composui, rem canonici iuris et theologie, sed contra omnes canonistas atque omnes theologos; quod, si mecum senties, opus aliis ostendes: sin minus, in quo dissentis ad me rescribas. Persuasum habeo te pro tua vel singulari eruditione non posse falli, vel singulari <in> me amore non posse fallere. Vale et me contra falsa dicentes defende. Iterum vale. Ex urbe Capua, VIII kalendas iunii. 13 A Giovanni Serra, Gaeta, 13 agosto <1440> LAURENTIUS VALLENSIS IOANNI SERRE SUO SALUTEM. Scribis ad me incidere te sepenumero in homines, qui laudibus meis obstrepant optrectentque, quod dicant omnes a me auctores reprehendi; quibus te ais non posse parem esse neque eorum accusationi occurrere; eoque rogas ut te quid adversus calumniam hanc opponas edoceam. Ego vero, mi Ioannes, tibi quidem gratias ago habeoque, qui vicem meam tam affecte doles: nec aliter facere queas, quippe qui ex meis laudibus perinde atque ego gaudere soles, ut hac in re similis tui fueris. Tamen imperitorum hominum, ut isti sunt qui me arguunt, accusationes et laudationes in litteris non pluris facio, quam malorum hominum iterum accusationes et laudationes in moribus: nam et illorum oculos ignorantia et horum cecavit improbitas. Et nescio an frequentius laudanda sint que vituperant, quam vituperanda que laudant. Satis mihi est abundeque probari a doctis et quidem omnibus, quorum singulorum etiam scriptis ad me epistolis testimonia proferre possum. Verum antequam illorum accusationem confutare incipiam, est aliquid in accusatione ipsa, quod non parum gaudere queam. Nunquid enim istos tam infestos mihi conviciatores existimas tacituros fuisse, siquid in vitam atque in mores meos obiicere possent? Nullum ergo mihi flagitium obiiciunt, nullam petulantiam, nullum scelus. Gratulare igitur mihi potius, mi Ioannes, quod quem inimicum vocant et a quo se iniuria affectos et sentiunt et loquuntur, nihil habent quod ei obiiciant. Itaque accusatio eorum testimonium est mee integritatis, nec fame mee macula sed exornatio. Quare quoquo animo id faciunt, habeo ipsis gratias: non enim uberius me quispiam laudare potuisset. Unam tantum rem mihi vitio dant atque obiiciunt; non obiecturi, nisi ipse accusare incepissem. At vero, inquies, magni facienda est istorum accusatio: plurimi sunt, passim loquuntur, populo persuadent, imperiti iudicant. Equidem cum recentes essent huiusmodi de me rumores, perturbabar sane et satisfacere hominibus laborabam; tandem indignissimum putavi me potius imperitis cedere, quam illos mihi. Obduravi itaque me adversus stultorum improbitatem ac maledicentiam; eoque epistola tua non me admodum animo concussit, presertim quod cum me ad mentem ac rationem revocare cepi, non video aliter mihi potuisse contingere, quam contigit, nisi imbecillitate animi silere voluissem. Feriunt summos/fulmina montes inquit Horatius. Etenim quis unquam apud Romanos melior Catone atque integrior fuit? Atqui hic nemini malo civi non aliquam actionem criminis intendit. Quo factum est ut ab improbis civibus octogies (id quod nemini unquam contigit) accusaretur; neque ob id tamen tardior, immo vero animosior ad accusandum effectus est, cum semper victor atque indemnatus a iudicio discederet. Quod si istorum, qui me reum faciunt, nemo adhuc reum peregit atque condemnavit, solabor ego cum Catone ceterisque sapientibus fortunam meam, nec ab instituto meo recedam, cum plus ex hoc mihi intelligam glorie parari quam infamie plusque gaudii quam molestie esse capiendum. Neque exemplo tantum ad ita sentiendum, verum etiam ratione adducor. Non enim parvum innocentie signum est alios in iudicium vocare ideoque institutum est ut clari iuvenes ab accusatione alicuius magni viri in iudiciis auspicarentur. Magnum vero in accusatione optinere, maximum autem ab invidis atque improbis accusatum non condemnari: in quo non minus mihi quam Catoni licet gloriari. Nonnihil tamen inter illum et me differentie est et nescio cui peior sit nostra conditio: quod ille alibi accusabat, alibi accusabatur, hic actor, illic reus erat, apud alios iudices poterat vincere, apud alios vinci; ego vero in una atque eadem causa utranque personam sustineo, actoris et rei. Si probe accuso alios, improbe ob hoc ipse accusor. Quod cum ita sit, que tandem istorum insania est, qui me accusant nec condemnant, qui amicos suos, ut aiunt, telo meo vulneratos atque confossos humi stratos relinquant? Percussorem potius persequantur, percussorem, inquam, et ipsos confodere paratum, qui eundem non ferro, non fuste, non lapide, sed vociferatione fugare et conviciis sperant. Calumniatus sum magistros tuos: suscipe tu illorum patrocinium cum tua laude et gloria, presertim parato tot hominum favore atque assensu. Qui grammaticam profitetur grammaticos ab iniuria vindicet, qui dialecticus dialecticos, qui philosophus philosophos, qui leguleus iuris civilis interpretes. Certe ex tanto numero aliquis existere debet qui contra me rescribere audeat, non omnes contra unum pariter illatrare. Sin nemo audet rescribere, iam te mihi imparem confiteris, idest malam te causam habere teque improbum calumniatorem esse, non me, te invidum, te superbum, te malignum ac stolidum, qui tue tibi conscius infirmitatis non manus vis mecum conserere sed verba, nec pugnare more hominum sed canum ritu sevire. Neque vero tibi tuorum similium multitudo animos faciat. Nam ita se habet huius rei natura: cum corpore certamus et viribus, turba ipsa quantumlibet robustum ac valentem aliquem unum vincet; at in disputatione, ubi animi certamen agitur, vel infinita imperitorum multitudo vix pluris existimabitur quam unus peritus; quoniam quicquid imperiti illi norunt, si unum in locum contrahatur, nequaquam aspirare poterit ad divitias sapientis. Secus autem in viribus fit, que, quamlibet exigue in singulis, coniuncte tamen ad immensum acervum pervenient. Et ut stelle equare lumen solis nequeunt, ita nec indocti sapientiam docti. Rursus, ut natio corvorum aquilam superabit, longe unicuique illorum robore prestantem, ita plurimi imbecilliores domare unum fortissimum poterunt. Neque tamen ita loquor, quasi me velim cum sapientibus et doctis, sed omnes istos cum indoctis et insipientibus comparare. Mentior nisi tu ipse plane intelligis neminem eorum, quos dico, in numero vel mediocriter doctorum reponendum. Atque ego ita contra istos ago, tanquam iure et vere omnes auctores reprehendam confitearque plane a me omnes carpi auctores. Hec enim eorum accusatio est ac calumnia potius impudentissimumque mendacium. Inspiciamus mea opera. Composui libros sex De elegantia lingue latine. Nunquid in his ego usquam Virgilium, ut hinc incipiam, reprehendi? num Ovidium, num Lucanum, num Statium, num Lucretium, num Silium Italicum, num Horatium, num Persium, num Iuvenalem, num Catullum, num Martialem Valerium, num Valerium Flaccum, num Tibullum, num Propertium, num Plautum, num Terentium, num ceteros comicos, num tragicos, num reliquos poetas, num oratores, num historicos ceterosque huiusmodi, Varronem, Ciceronem, Cesarem, Salustium, Livium, Cornelium Celsum, Senecam, Columellam, Plinios, Quintilianum, Cornelium Tacitum, Rutilium, Suetonium, Florum, Iustinum ceterosque plurimos? hi enim maximi sunt et maximis proximi. Num veteres philosophos? Nonne iurisconsultos summopere laudavi, cum recentes dicerem mihi non placere? Quod siquid ad Priscianum addo ceterosque grammaticos, id ne criminis locum optinebit? Atqui hos aliquando reprehendo. Hoc quanquam perraro facio, tamen quis ita iniquus rerum estimator est qui hoc mihi vitio dandum potius quam laudi putet, siquem ostendo ab usu illorum principum, quos recensui, discrepare, ut non tam hos corripiam quam illos defendam merearque hanc, nisi fallor, laudem, ut superiores honorasse, posteriores videar docuisse? Aut respondeant mihi isti: supprimenda ne mihi illa bona que inveneram fuerunt, ne scriptores grammatice reprehenderem, an in communem utilitatem proferenda? Certe si Priscianus aut quicunque eorum hec comperisset, non parve sibi glorie putasset illa tradere. Siqui autem alii sunt qui a me reprehenduntur, pari modo responsum etiam de ipsis volo: quos hoc mihi fiduciam facit ut emendem, quod video illos maiores, qui rite et probe auctores nominantur, non idem sentire et, quantum in ipsis est, tacite hos coarguere, reorque, si existerent et ad vitam redirent, multo eos mordacius hoc facturos quam ego facio in hos homines qui nulla causa priscorum vestigia deserant. Ita ne illi quos nominavi (quibus addo Priscianum, Donatum, Servium ceterosque veteres) hanc fecem hominum ferre possent, qui aut de grammatica aut de rhetorica aut de significatione vocabulorum aut de expositione auctorum scriptos libros reliquerunt? Pudet hos nominare: Franciscum Butum, Suncinatem, Everardum, Martinum, qui de modis significandi volumina evomuit, Alexandrum, qui et precepta latina a Prisciano sumens barbaris versibus enuntiavit et de suo multum erroris adiecit Alanum, Venturinum, Petrum a Vineis, Ugucionem, Catholiconem, Aimonem, Azzonem, Dionysium, Travetum, Benvenutum monachum; aut illos iurisconsultos, Accursium, Bartolum, Baldum, Cinum; aut illos dialecticos, Albertum utrunque, Strodem, Occam, Paulum Venetum. Quos omnes tantum abest ut existimem doctos fuisse, ut (deum testor) mallem me illitteratum quam parem alicuius illorum esse; idemquoque, si viverent, veteres opinor esse dicturos. Itaque non timebo damnare quos ab omnibus sapientibus, licet vita defunctis, video damnatos. Quare cum intelligerem necessario mihi de elegantia lingue latine componendum, quod viderem corrupta pleraque et depravata, qui tandem fieri potuit ut non reprehenderem eos qui huius pravitatis fuerant duces, si seculo nostro, si posterioribus consulere volebam? Atque ut isti intelligant se iniustos esse, qui me carpunt, ac temerarios mordacesque, cum me mordacem temerariumque appellant, dico et, si fas est, omni maledicorum turba audiente proclamo: sex libros meos, quos dixi, melius mereri de lingua latina, quam omnes qui sexcentis iam annis vel de grammatica vel de rhetorica vel de logica vel de iure civili atque canonico vel de verborum significatione scripserunt. Quod si vane glorior, scribant adversum me, undique in me tela coniiciant eaque etiam veneno arment. Venio ad alios libros. Tacebo ceteros, qui forte non admodum ad hunc locum pertinent. Composui tres libros De vero bono, totidem De institutione dialectica ac philosophica, unum De libero arbitrio: in quibus, si sani isti sunt, debent coniecturam facere eodem me ingenio atque eadem diligentia disputasse, qua in superioribus feci; quanquam pauci a me, duntaxat nominatim, reprehenduntur, quorum in primis sunt Aristoteles atque Boetius. At modestie, inquiunt, est parcere fame summorum hominum et illos potius nunquam reprehendere. O contumacem imperitiam superbamque et invidie semper obnoxiam! Ita ne vicem mortuorum doletis, ad quos de fama nihil pertinet, et non potius vicem vestram, quos pudet a iunioribus doceri? de quibus vere et ingenue Horatius ait Vel quia turpe putant parere minoribus et que Imberbes didicere senes perdenda fateri. Cur nunquam? Ita ut vos respondent qui philosophie preceptis imbuti non sunt: modestie est superiores scriptores non reprehendere. Satis ad hanc rem rationum superius attuli; afferamus nunc exempla, ut hos omni ex parte convincamus ut maledicos ac calumniosos. Quis unquam de scientia quapiam atque arte composuit, quin superiores reprehenderet? Alioquin que causa scribendi foret, nisi aliorum aut errata aut omissa aut redundantia castigandi? Atque, ut ab Aristotele ipso incipiam, scriptum apud quosdam invenio hunc nunquam aliquem aliquo in loco comprobasse, nisi ubi nullum rei momentum esset (veluti si Homerum afferat dicentem de commutatione armorum Diodemis et Glauci). Percurre per ipsas artes. Priscianus ait recentissimum quenque grammatice scriptorem esse perfectissimum: ergo postremus quisque superiores corrigit. Quid in iure civili? Nonne nihil pene de libris veterum reperitur totumque a posterioribus emendatum est? Ipsiquoque legulei ita inter se digladiantur, ut satius putent contra alterum verisimiliter dicere, quam cum illo vere; et studiosius aliorum errata inquirant quam sua bene dicta inveniant atque in hoc plausibilius audiantur quam siquid ex se novi protulissent. Quid in medicina? in qua, preter unum aut alterum, ceteri bellum inter se civile exercent: adeo in curatione egroti vix duo medici congruere possunt. Quibus simile quiddam naute faciunt, qui nunquam fere inter adversas tempestates atque in medio mari de moderanda navigatione conveniunt: hoc ipso etiam medicis audaciores, quod illi alieno, hi autem suo periculo peccant. Quid in philosophia, ubi etiam secte sunt? Quis Stoicus non omnia fere que ab Epicureo dicuntur impugnet, et hoc vicissim ab illo patiatur? Quis Peripateticus ab illis duobus non omnino dissentit? Quis Academicus non contra ceteras disserit sectas? Taceo de rhetoribus, quos Cicero ad unum omnes, quod in tradenda arte aliunde exempla mutuentur, redarguit, quosque ait Quintilianus, quamvis eodem fere tenderent, tamen suam quenque viam munivisse in quam sequentes induceret, et neminem contentum definitione quam alius occupasset. A quo Quintiliano, licet nihil eo modestius est, tamen nemo non qui de arte rhetorica composuerat reprehenditur. Quid historici, quorum tractatio non opinionibus nititur sed rem gestam exsequitur? Nonne siquando corripiendi prebeatur occasio, postremi quique fidem superiorum historicorum culpant? Quid, quod Iosephus omnes pene reprehendit historicos, qui res ab etatis sue memoria remotas scribunt? Quid, quod Trogus nisi obliquas orationes non probat, idest institutum summorum historicorum damnat? Quid, quod Plinius in opere De naturali historia statim in principio cum de alia re agit, tamen Livium carpit dicentem se privata causa gesta populi romani perscribere? Quid poetis longius ab accusatione? Et tamen Ovidius librum ex alienis versibus in malos poetas composuit. Quid vetus comedia Grecorum, quid Latinorum satyra nisi vituperationem hominum continet cum summa gloria componentis? Aulus vero Gellius, proprium quoddam apud Latinos ingressus iter, quemnam reliquit intactum? num Varronem, num Ciceronem, num Plinium, num Virgilium? Taceo Servium Sulpicium, qui de notis Scevole magistri sui scripsit. Quid persequor singulos? Transeo ad christianos, in quibus unde me vis incipere? an usque ab apostolis atque adeo ante apostolos? Nonne Paulus Petrum inter duodecim principem castigavit, et quidem in tanto gentilium Iudeorumque conventu, atque id memorie mandat? Sileo quod philosophiam plane damnat et quod omnes religiones stultas esse ostendit, ut ceteri veritatis discipuli magistrum ipsum imitati fecerunt. Nonne Lucas in Actis Apostolorum statim omnes fere improbat qui eadem scribere temptassent? Nonne post Septuaginta Interpretes, quos ipsi apostoli et evangesliste in testimonium afferunt, tamen Theodotion, Symmachus, Aquila, Origenes et sexta translatio successerunt? et post omnes Hieronymus, qui unus, si fas est comparare parva cum magnis, potest esse mihi quidem solatio, ceteris autem documento licere superiores emendare, cum videant hunc, post tot tantosque viros, qui quasi novam quandam religionem introferret, tamen admissum postremo laudatumque post plurimas plurimorum insectationes, quorum etiam in primis Augustinus fuit (nam Hilarius Ambrosiusque pre senectute et locorum distantia idem fortasse facere non poterant). Et quanto audacius illud Hieronymi factum fuit, per quod videbatur, quodammodo, Deus superiora tempora, que utique sanctiora fuerant, neglexisse docere veritatem, quam hoc meum, qui de litteris non sacris loquor nec inventis a Deo nec probatis! Et hoc in translationibus. In expositionibus autem vel unus ex eo sumptus suffecerit locus in proemio super Ionam prophetam. «Scio, inquit, veteres ecclesiasticos tam grecos quam latinos super hunc locum multa dixisse et tantis questionibus non tam aperuisse quam obscurasse sententias, ut in ipsa interpretatione eorum opus habeat interpretatione et multo incertior lector recedat quam fuerat antequam legeret.» Sed redeo ad Augustinum, qui scriptisquoque ad ipsum Hieronymum litteris audaciam illius incessit; verum, ut mihi quidem videtur, postea a sene hoc robuste fortiterque repercussus. Longum esset enumerare quot ante se egregios viros uterque horum male sensisse ostendit; sed plures Augustinus, qui plura conscripsit, a quo neminem scriptorum nostre religionis, quos tamen ipse in manus sumpsit, sentio, exceptis prophetis, apostolis et evangelistis, non aliqua in parte fuisse damnatum. Quod quidem precipue de maximis quibusque dici potest: nam ut quisque eruditissimus est, ita frequentissime insectandis aliorum erroribus et exercetur et exerceri debet, quippe cum plura pateant oculis peritorum quam imperitorum. Itaque vir sapiens nulla deterritus invidia ab huiusmodi officio desistet, non cupidus mordendi contumeliamque faciendi (quis enim cum mortuis pugnet?), sed docendi iuniores atque alios, si fieri potest, reformandi. Quid de Lactantio dicam, qui Platonem, Aristotelem, Democritum, Ciceronem (quid de singulis ago?), qui omnes sectas omnesque sapientie magistros insipientie accusat? Longior sum quam debeo in re plusquam manifesta. Hos ego viros et tantorum institutum si me dicam fuisse imitatum, quis me tandem nisi una cum illis reprehendat? At in ceteros, inquiunt, istud ferendum fortasse esset, in Aristotelem vero minime. Iam moles accusationis mee levari incipit; iam non est crimen meum quod omnes auctores carpo, sed quod Aristotelem. Si hoc ergo in ceteros non perperam ago, ferant queso me in unius tantum detractione peccantem. Quanquam, cur hic pecco? Quia hic est qui nunquam reprehensus est, inquiunt, certe, ut Averrois ait, a nemine errare convictus. O imperitissimos homines, o Averroim vere in barbaria natum! Nonne omnes secte contra Aristotelem sunt, preter unam suam, que ab inambulatione peripatetica appellata est? Quid in hac ipsa peripatetica? Nonne secundus ab Aristotele cum dignitate tum tempore Theophrastus, eius auditor et nepos eiusque successor, a preceptore frequentissime dissentit? Quod si hoc licuit Theophrasto, quanto magis aliis sectis liceat? quanto magis et mihi, qui nulli me secte addixi, ut stulti Aristotelici faciunt, qui nunquam se repugnaturos illi promittunt et hanc sectam se eligere dicunt, cum ceteras ignotissimas habeant, preferentes ut optimam quam nunquam cum aliis comparaverunt. Equidem quantum ex lectione non paucorum librorum repetere memoria possum, apud nullum prope auctorum non reperio Aristotelem aliquo in loco confutatum aut certe reprehensum. Quod quid mirum, cum Platonem multi, ut ipse Aristoteles, reprehendant atque etiam confutent? Platonem, inquam, philosophorum principem, quod nescio qua fronte Aristotelici negare audeant, cum veteres tam latini quam greci sive gentiles sive christiani semper Platonem omnibus pretulerint, eumquoque deum philosophorum appellantes, et Greci hoc tempore preferant? Eamus nunc et uni Averroi credamus, cuius doctrinam tanti facio, ut libros eius papyro non membrana, sicut ait Martialis, scribendos existimem. Quare ut finem faciam (excessit enim modum epistola), non est quod mihi maledici invidiam faciant. Non omnes ego auctores reprehendo, sed paucos, et eos ferme qui non merentur dici auctores; non cunctos philosophos, sed quasi more Academicorum nonnihil ex omnibus sectis, non optimos sed, exceptis paucis, longe infra optimos, non impudenter sed placide, ut cuiusvis sustineam castigationem, si veram putem, gratiasque ob id agam. Sed fateor, mi Ioannes, tanta est hominum improbitas, qui vivunt, imperitorum simul et invidorum, ut bilem mihi moveant cogantque me vel nolentem contumeliose scribere, ut discant ipsi a contumeliis desinere. Ita namque natura, ita legibus, ita moribus comparatum est, ut quos premiorum ratio non ducit ad bene agendum, penarum metus a male agendo deterreat. Habes, mi Ioannes, quod pro me calumniatoribus meis respondere possis. Primum (colligam enim in summam), quod nemo peritorum non laudat factum meum; deinde, quod maximus quisque atque doctissimus aliorum errata et debet et solet reprehendere; postremo, quod si iniuria antiquos quosdam recentesque reprehendo, respondeant isti cum illorum tum suo nomine. Quos meisquoque consiliis admonitos volo: verba ipsorum et convicia in me non duratura; mea in se etiam ultra eorum meamque mortalitatem, nisi augurio fallor, perduratura. Vale. Idibus augusti. Caiete. 14 A Giovanni Tortelli, Gaeta, 18 marzo <1441> LAURENTIUS VALLENSIS IOANNI ARRETINO SALUTEM DICIT. Quatuor ferme iam mensibus huc atque illuc vagatus sum, ut ad te scribere non potuerim, ne ad meos quidem, quanquam binas litteras ad te dederam <quas> Rome substitisse cognovi ex homine, qui meas cum suis litteris istuc mittebat. Itaque ut longam intercapedinem qua nullam accepisti pensarem, constitui ad te mittere Elegantias nostras, et eas quidem interpolatas et additionibus circumlitas: quanti te facio cui secretissima queque aperire non erubesco! Et malui deformem codicem potius cito mittere, presertim amico avide expectanti, quam sero eundem polite accurateque scriptum. Nam cum statuissem alicui transcribendum dare, revocavi postea consilium, quod tum magnitudine operis, tum raritate atque imperitia librariorum non possem ad te Elegantias mittere ante tres aut quatuor menses; quas eaquoque causa non putavi tibi aliter mittendas, ut significarem non me illas edere, sed ante quam edende sint tibi ostendere et iudicium tuum exquirere, duntaxat in his que tractavi. Nam forsitan alia quedam aut adiicerentur, aut mutarentur, aut tollerentur si libros quosdam qui restant mihi legendi legissem; quorum sunt duodecim comedie Plauti recenter invente, Donatus in Terentium, cuius tantum Eunuchum vidi, Victorinus, Cornelius Tacitus, et siqui sunt alii; quos cum hic non reperiam ad vos venire decreveram, ut istic illos percurrerem; eis non lectis non existimo mihi opus publicandum: si non publicandum, ergo ne transcribendum quidem. At deforme est sic fede scriptum mittere. Ita sane apud alios qui illud publicari a me credunt crederem, non apud te: non minus, gratior est mea simplicitas et profusa benivolentia quam solicita ac suspiciosa prudentia; ex quo intelligis, mi Ioannes, non ostendendas Elegantias meas aliis, nisi forte a te transcriptas, et ita ut testeris a me nondum publicari ob eam tantummodo, quam dixi, causam. Nam alioquin satis eas abundeque elimavi et, nisi fallor, tales effeci ut doctissimi homines multo plura admirari in his, ne dicam discere, queant, quam carpere. Tu tamen ante omnia ad me rescribes quid sentias: plurimum enim tibi tribuo, sive ob singularem eruditionem per quam falli non potes, sive ob eximium in me amorem per quem mentiri nescires; utinamque mihi licuisset istuc venire et siqua emendanda aut perpolienda essent coram potius admoneres! Sed forsitan veniam, et per regem licebit, statim secundum Pascha. Ad Leonardum Arretinum scripsissem, sed vides causam quare non fecerim; faciam postea cum te transcripsisse putavero: quod cum feceris, domino Ambrosio, a quo accepturus es, opus restitues ad me remittendum. Vale. XV kalendas aprilis. Caiete. 15 A Giovanni Tortelli, Gaeta, 8 maggio <1441> LAURENTIUS VALLENSIS IOANNI ARRETINO SALUTEM DICIT. Ita ne de me pessime sentis, mi Ioannes, ut tam facile irasci me putes? At in quem amicum taceo, ob quam causam? (que nulla tanta esse potuisset ut vel minimum de singulari meo in te amore detraheretur). Ideo tibi non rescriberem, quod me admonuisses non dico prudentissime et amicissime, ut fecisti, sed licentius ac mordacius! Noli, queso, mi Ioannes, de me, si tibi amicum existimas, ita tibi persuadere, quod ego item de te facio. Nam interea dum a me nullas accepisti litteras, nunquam te existimavi mihi succensuisse et tanquam impotenti atque agresti homini fuisse iratum. Ita namque tui mores placidi ac lenes sentire me volunt. Quid autem cause fuerit cur aut intermiserim scribere aut tu litteras meas non acceperis, opinor me iam tibi scripsisse. Nam partim morbo meo, partim culpa eorum quibus bis terve dederam, id contigit: recentes vero litteras existimo tibi iam redditas. Unas enim, quas cum Elegantiis mittebam, levir meus ait se ad te misisse, alteras (ut reor) reddidit Iacobus Martini regius scriba, licet iam te Bononiam contulisti miram (ut scribis) ob causam; addis alia multa mira, sed de his aliisque scribam ad te latius. Nunc animus de Elegantiis solicitus est quicquid sentias, de qua re tamen respondebis. Forsitan ad te libros De vera philosophia mittam, quos proxime transcripsi ut edam una cum libris olim editis De vero bono, quos habes non ita exactos ut penes me sunt. Hec satis. Nolo autem nunc te nisi in cognoscendis Elegantiis versari, quo mihi certius diligentiusque respondeas. Vale. VIII idus maii. Caiete. 16 A Giovanni Tortelli, Gaeta, 23 giugno <1441> LAURENTIUS VALLENSIS IOANNI ARRETINO SALUTEM DICIT. Accepisti ne adhuc Elegantias an improbitas quorundam non sinit? Si non accepisti (quod absit), scripsi ad levirum meum et ad Aurispam ita ut non rear te diutius illis esse cariturum; alioquin Florentiam accurram et illum hominem adibo statimque abreptum opus ad te transmittam. Quod si ad te minime perlatum fuisset, fortasse ad te venissem, coram te cum multa essem facturus tum de Elegantiis, tum vero de libris Philosophie, quos ad te, etsi occupatus es in Elegantiis lectitandis, tamen mittere volui, compertum habens opera mea tibi non plus occupationis quam voluptatis esse prebitura, cum presertim tam eruditus sis, tam sedulus lector: adeo te uno eodemque tempore opinor ad utrumque opus mihi posse respondere quid sentias. Quod si multa fuerint que communicanda tibi mecum videantur esse, que publicationem operis remorentur, ad me scribito, statim enim istuc advolabo. Neque vero existimes laborem mihi difficilem fore: nam quid non mihi facile sit dum summa manus imponatur operi quod tot annis assidua cura elaboratum, presertim cum te cognitorem habeam, quo nemo in hac disciplina doctior, nemo est mei amantior? Itaque ingenue ad me scribas quid sentias. Nec queso de me tanquam de oneroso et petulante ac tumido homine sentias ߤ qui fideli amico gravia consilia velut medicamenta respuant quidam egroti faciunt ߤ (siquidem egroto animo est cui salubria consilia non sapiunt, quasi abrupto iudicii palato). Illud enim velim in primis cogites, te auctorem mihi futurum infamie, siquam incurrero, si opus publicandum censebis quod publicari non merebitur, non dico infamiam improborum atque iniquorum, sed iustam reprehensionem. Desunt autem quedam arbores quas ego excogitavi, a Serra ita eleganter adornate ut plurimum condimenti existimem eas operi esse: earum exemplar licet non exactum, nec tamen omnino ipsius Serre manu, transmitto. A quo (Basilee enim agit estque scriptor apostolicus) et meo et tuo nomine arbores illas poma aurea ferentes et mihi sepe promissas velim litteris poscas. Habet namque ipse exemplar horum librorum sua manu, qua nulla apud chartolarios est lepidior, scriptum, licet non tantopere castigatum ut hoc quod ad te transmitto: adeo ut hoc quod penes me remanet ne mihi quidem iam satis legibile sit (tot vulneribus cicatricibusque confossum est); quare, postquam iudicaveris, velim codicem ad levirum meum aut ad me remittas. Mitto etiam Epistolam apologeticam ad ipsum, ut facile sacras arbores impetres; quam epistolam ille una cum his libris eodem in codice conscripsit. Quid scribam aliud non occurrit, cum expectem ego potius tuas quam abs te putem expectari meas. Nam ternas ad te litteras dedi, unas quas tu acceperas <et> ad Ambrosium remisisti legendas, alteras ubi de Trinitate te interrogabam, tertias in quibus ad querelas tuas amicissimas quidem illas, sed tamen contra falsum meum crimen, respondi, quas etiam puto ad te fuisse perlatas. Nunc abs te tuas expeto ita expecto ut dies horasque numerem. Vale. Caiete, pridie natalis sancti Ioannis a quo tu sortitus es nomen. 17 A Giovanni Tortelli, Capua, 5 agosto <1441> LAURENTIUS VALLENSIS IOANNI ARRETINO SALUTEM DICIT. Accepi proxime litteras tuas ut semper mihi iocundissimas, quibus agnovi benivolentiam, diligentiam, consilium tuum mirificum. Itaque auctoritate tua, presertim amantissimi hominis, moveor equidem et prope ad assentiendum inducor: de relinquendis novis opinionibus loquor. Sed cum me ad rationem refero atque ad mea que condidi opera, quid est quod, istuc quod vos amici admonetis fugiendum, reformidem? Qui omnem veterum sapientiam meis operibus everto, qui possum in minoribus rebus et, ut sic dicam, extraordinariis opinionibus non libere loqui? Vidisti in libris De vero bono, quod ad mores pertinet, me ab omnibus dissentire; quod etiam in libris De institutione philosophie feci, in quibus unam feci virtutem, que est fortitudo, nihilque differre a prudentia malitiam, nec ullam differentiam inter cardinales theologicasque virtutes, et multa huiusmodi. Preterea de dialectica, ita ut Boetium, nedum alios, derideam, de naturalibus somniare philosophos in plerisque ostendo. Metaphysicam totam constare in pauculis verbis, nec in rebus versari, sed in vocibus, easque voces ab Aristotele per miram hebetudinem ignorari; omniaque illa vocabula, ‘concretum’, ‘abstractum’, ‘quiditas’, ‘essentia’, ‘esse’, ‘ens’, frenetica plane esse nulliusque ponderis: que si ille intellexisset, nunquam tantam aliis insaniendi materiam prebuisset. Hec ergo cum scripserim, quid scribere verebor? Adde huc libros De elegantia lingue latine, in quibus Priscianum, Servium, Donatum, Macrobium, Aulum Gellium, Marcellum, iurisconsultos, Lactantium, Hieronymum (quos non?) reprehendi, neque aliter, salva fide operis, facere potui. Nunquid retexam iam quod tanto labore detexui? Idem ego sum qui preposui in Commentariis quod in Ciceronem et Quintilianum composui Quintilianum Ciceroni, Demostheni atque ipsi Homero. Ideoque qui non studiosissimi fuerunt Quintiliani eos nequaquam eloquentes existimo, quorum fere omnes sunt horum temporum homines, quos abesse a perfecta vi dicendi, si una tu <et> ego essemus, ostenderem. Igitur cum ex omni parte sapientiam divinam humanamque claudicare videam, nonne eam pro virili mea suffulciam? At mordent multi. Mihi crede, non mordent ii canes, sed latrant; nec generose fere est ad latratus catulorum ab instituto itinere deflectere. Tunc autem morderent, tunc resistendum mihi putarem, cum opera mea invaderent et confutare temptarent. Denique ut multus non sim, vix mihi videor posse componere in quo non aliquid novi afferam: alioquin nescio cur mihi scribendum esset, quemadmodum semper doctissimi quique fecerunt (nisi qui poemata aut historias scribunt). Nam quod ad opus attinet quod aggrediendum mihi suades, et immensi laboris id est et in quo non minus repugnandum ceteris scriptoribus foret quam in aliis operibus feci: que materia ad te magis pertinet, qui locupletissimus in omni doctrina es et abundas libris, quorum hic mira est paucitas. Quod autem commendasti domino cardinali negotium meum, fecisti amice, sed secretariatum pape ne delatum quidem mihi acciperem, ministerium litteris inimicum et otio: quo ministerio, si uti voluissem, potius apud regem uterer. Sed nihil mihi tanti esse potest ut rationem quam habeo cum studiis vel paululum intermittam, eoque vesanie processi ut stultos existimem omnes eloquentie studiosos qui amore ampliandi peculii iacturam fecere litterarum, que maxima pars est: eoque illis minime invideo. Commenda me domino cardinali non ea causa ut apud dominum papam pro me intercedat, se quia hominem summa veneratione iudico cultuque dignissimum. Vale. Hec scripsi abeunte iam greco hoc abbate, quem videbis audiesque non loquentem attikos, all' oukhi barbarikos. Nonis augusti. Capue. 18 A Pier Candido Decembrio <Regno di Napoli, 1442–43> LAURENTIUS VALLA ROMANUS ORATOR PETRO CANDIDO SALUTEM. Accepi nuper litteras tuas, et si semper expectatas et suaves, nunquam tamen expectatiores et suaviores, in quibus me tu quidem officio amicitie superasti (quanquam quis tecum in hoc genere possit contendere?). Tamen est causa cur me velim apud te videri excusatum, non modo quod rarissimi hinc istuc commeant, verum etiam quod ubinam gentium ageres ignorabam. Ita enim te frequenter exercent legationes, ut nusquam minus quam Mediolani immoreris. Quod si te scivissem istic manere mansurumque dum littere mee ad te perferrentur, noli, queso, ita male de benivolentia mea sentire, ut non crebro ad te epistolas dedissem; eo quidem magis quod, cum nullas abs te acciperem, cogebar te peregre esse suspicari. Cuius rei hoc et magnum et verum argumentum erit, quod ad te venire destinaveram cum sex libris quos De Elegantia lingue latine composui, auditurus tuum super illis cum iudicium tum consilium. Nam ut et sentio et sepe in cetu hominum dixi, nemo litteratorum est quem tibi anteponam, nemo amicorum meorum quem non tibi posthabeam. Itaque unius tuo iudicio atque consilio contentum me esse existimabam ac fore existimo; nondum enim opus edidi neque edam, nisi arbitratu tuo. Sed ne venirem istuc cum quedam negocia impedimento fuerunt, tum vero odium Panormite tui, qui, ne hoc gaudii voluptatisque capiat ex absentia mea, facit quominus hinc abeam donec eum obscuratum fama profligatumque omnibus bonis plane videro. Nam fame claritatisque tantum adhuc superest quantum picturis multa pluvia evanescentibus, et suorum ceterorum bonorum, ut iam incepit, superstes erit. Itaque absens eum timeo, quem presens parvifacio atque contemno. Timeo enim ne, ut est maledicus, in absentem aliquid confingat, aliquid mentiatur; qui timor etiam si non me teneret, tamen nollem illi monstro causa esse voluptatis si abirem etiam ad tempus, qui sum, dum hic maneo, eidem causa doloris et ignominie. Mihi crede, Candide, non iactantie causa dicam, sed testimonii: feci ut et apud regem et apud ceteros Panormita indoctissimus esse videatur, ut iam pervidere possis quantum illius sit in me odium. Temptavit etiam precibus per amicos communes per eos quorum auctoritas apud me multum valet, ut rediremus in gratiam; nunquam perfecit neque perficiet. Denique siquis inspicere cor eius possit, non aliter me invisum quam canem habet lepus ipse. Quare tanti boni, quo nos invicem frueremur, interceptam aut certe dilatam occasionem Panormite assigna. Tamen aut ipse feram mecum libros aut mittam, si te mansurum eo tempore istic exploratum habuero. Deliberabo etiam tecum num illos Regi an Duci inscribam; de quibus nolim multum promittere, ne expectatio ut solet sit maior vero. Sed cum Florentie essem et quasi prima manu deformatos litteratis ostendissem, mirum dictu quantum eorum animos excitaverim, ita ut certatim pro se quisque me rogarent vel quod ad ipsos opus scriberem vel quod de eis in illo honorificam aliquam facerem mentionem. Verum hec alias latius. Vale. Mitto ad te versiculos factos a me nuper in Panormitam, ut quantum ille a me ametur agnoscas. Epigramma [I] Procerum pectis pueri tingisque capillum, Uxoris solitus dilaniare comas. Cur facis hoc, Bechatelle? quod hic, non illa sit uxor. Pedico speciem non mulieris amat. Epigramma [II] Censorem veritus tonso, Bechatelle, puello, (Censor enim rerum est tela parata tenens) Corda metu pulsante, tamen mulieris amantem Te facis, exclamans: «depereo Prohiam, Depereo Prohiam!» Sed abest tibi pusio nusquam, Pusio qui modo vir, qui modo fit mulier; Pusio quem puerum dum credimus esse, puella est, Pusio, quem puerum crede: puellus erit. Ecquis, io, nequam vel vir vel femina nescit Quas potius partes e muliere petas? Odit te, odit Hylam illa tuum, nam dispare causa Femineum invisum sentit uterque genus. Vis, non vis fieri, haud mirum, Bechatellule, adulter, Nec mas est tibi mas, nec mulier mulier. Viderit Edipus, qui nescis esse maritus, Esse queas mechus, an magis esse bechus. Viderit hoc censor, cui vis dare verba; sed ille Verbera post, gemina de ratione, dabit. 19 A ignoto prelato <Napoli, dopo febbraio 1443> TIBERIOS IOULIOS TARSOS DIOSKOUROIS KAI TE ROLEI TON NAON KAI TA EN TO NAO PELAGON SEBASTOU APELEUTHEROS KAI EPITROPOS SUNTELESLS EK TON IDION KATHIEROSEN. Tiberios Iulios Tarsos Dioscuris ke ti poli ton naon ke ta en to nao / Pelagon seuastu apeleftheros ke epitropos sintelesas ec ton idion cathierosen. Hoc in Cronicis Neapolitanis ita translatum legitur: Tiberius Iulius Tarsus Dioscuris civitatem et templum domini Peleiani filius ex propriis suis fecit. Cuius erroris cum alia nonnulla in causa fuerunt, tum vero illud quod una littera. K. excisa est, que ceteras eiusdem syllabe litteras facit ambiguas. Ego vero non modo transferam hec ad verbum, sed etiam difficultatem siqua inest excutere conabor. Primus versus Tiberius Iulius Tarsus Castori Pollucique ac civitati templum et que in templo. Secundus versus Pelagon Augusti libertus et procurator cum consummasset ex propriis dedicavit. Nunc difficiliora explicabo. Grece Castor et Pollux uno nomine vocantur Dioscuri, idest Iovis filii, et licet alii multi sint filii Iovis, ut Apollo, Mercurius, Bacchus, Hercules aliique complures, tamen hi duo peculiariter Iovis filii nominantur, tam et si solus Pollux Iovis filius fuerit, eodem natus ovo quo Helena, Castor autem eodem quo Clytemnestra, ideoque non Iovis sed Tyndari filii. Sed hoc latius nunc non est disserendum. In Actibus Apostolorum navis qua advectus est Paulus habebat insigne Castoris et Pollucis, idest Dioscuri, licet corrupte legatur insigne castrorum. In eodem Actuum libro dicitur Diana dioscure, idest Iovis filia. Hec hactenus de uno nomine. Igitur conditor templi, cum servus esset Tiberii Augusti, vocabatur, ut coniectura colligo, Pelagon, oriundus ex urbe Tarso Cylicie. Donatus postea libertate, accepit nomen patroni sui, Tiberius Iulius. Tertium vero, quod est Cesar, quia dignitatis erat appellatio, capere non potuit ideoque addidit: Tarsus; nam Romani omnes habebant prenomen, nomen, cognomen. Ex quo factum est ut locus ille postea fuerit dedicatus beato Paulo tanquam heredi bonorum concivis sui: ex urbe enim Tarso Paulus fuit. Post nomen romanum subiunxit pristinum nomen quod fuit sibi servo, quod est Pelagon. Habes quid sentiam de inscriptione, Reverendissime Pater. Que tua percontatio (nam te avide percontatum fuisse audio) ita mihi iocunda fuit ut studium illud eruditionis ac sapientie veteris in te renovatum esse videatur. Nemo diligentius hanc rem interrogavit quam tu, nemoquoque te qui hec sciret dignior fuit. Vale. LAU. VAL. 20 A Enea Silvio Piccolomini, Napoli, 5 aprile <1443> LAURENTIUS VALLENSIS ENEE SILVIO POETE SALUTEM. Tua epistola tuaque epigrammata non dico mihi (quid enim mihi tuum non iocundum est?), sed plurimis iocunda visa sunt. Itaque tibi gratulor, qui nec negotia ob otium nec otium ob negotia intermittis, ut nesciam uter felicior sit, an Cesar te, tanto poeta atque oratore, an tu tanto principe. Equidem hactenus non habui cui meas litteras ad te darem. Nunc autem nactus occasionem optimam, tamen brevitate temporis impedior ac festinanter exarare hec pauca compellor, iam iam profecturo nobili viro Francisco Vicecomite, qui ea, que epistole desunt, supplebit. Hoc tantum dico, mi Enea: simul ac te vidi audivique, amore captus sum tue humanitatis, tue litterature, tui ingenii, isque amor magis ac magis postea crevit semperque te et dilexi et admiratus sum, ut nunc nihil mirer si te omnipotens ac maximus princeps amat. Sed quid ego tibi? qui longitudine temporis uti nescivi, angustia temporis punior. Vale igitur, mi Enea, et que tecum noster Franciscus communicaturus est tua fide ac probitate considerato. Res magna est nec digna que litteris committatur. Iterum vale. Nonis aprilis. Neapoli. 21 A Guarino da Verona, Napoli, 25 ottobre <1443> LAURENTIUS VALLA GUARINO VERONENSI SALUTEM. Litteras equidem libenter, filium vero tuum libentius vidi: nihil illo vel totius habitu corporis elegantius vel sermone eruditius vel moribus liberalius. Vera Guarinia progenies, quippe et paterni corporis decorem, venustatis pariter ac dignitatis plenum, reddit et preceptorem eloquentie ac sapientie refert, licet non modo te preceptorem sed etiam patrem, a quo multa traducuntur in filios, exhibet, ut in te illud virgilianum decentissime cadat: o felix nati virtute bonisque. Quod si ceteri filii, quorum magnus tibi proventus est, et vestigia patris imitabuntur, ne Metellus quidem ille felix te felicior fuisse dicetur. Hunc ego filii loco accipio amplectorque tum suo ipsius tum paterno merito. Apud Olzinam vero nostrum, et si per se est commendatus, tamen commendatiorem facere laborabimus. Hec hactenus. Orationem quandam Plinii non dico eloquentem sed admirabili eloquentia haberi aiunt; eam si tu vidisti, velim per litteras me certiorem facias. Est enim de laudibus Nerve apud ipsum Nervam; de qua ipse Plinius meminit in prima epistola, ubi ait se imitatum esse Calvum quasi latinum Demosthenem; tam et si miror quod «prope tota sit in contentione dicendi», ut ille testatur, si in laudibus tota versatur. Eam si penes te habes ad meque mittes, mittam ego tibi vicissim orationem meam, que et ipsa prope tota in contentione versatur, De falso credita et ementita donatione Constantini. Dices: «pacisci mecum vis». Minime; sed nisi orationem meam non videris, mittendam esse tibi non puto. Rescribes igitur an pliniana laurentianaque oratio in manus tuas venerit. Si utraque, tu plinianam ad me mittes; si neutra, ego ad te meam — est enim sane longa et quicquid vitium in dicendo habui id omne in ea ostendi —; si pliniana, et tu illam ad me et ego ad te laurentianam mittam; si laurentiana, neuter ad alterum aliquam orationem mittet. Sed quid versutiis tecum ago, homine probissimo? Vale et me ama. Neapoli, VIII kalendas novembres. 22 Al card. Ludovico Trevisan, Napoli, 19 novembre <1443> REVERENDISSIMO PATRI DOMINO LUDOVICO SANCTE ROMANE ECCLESIE CARDINALI CAMERARIOQUE SEDIS APOSTOLICE LAURENTIUS VALLA SALUTEM PLURIMAM DICIT. Cupienti mihi post annos quatuordecim reverti in patriam et matrem sororemque ac ceteros propinquos revisere suadebant amici ut litteras commendatitias ab rege Alfonso, cuius octavum iam annum secretarius sum, impetrarem cum ad alios complures romane Curie senatores, tum vero ad ipsum principem senatus summum pontificem; quarum litterarum presidio istuc venire et istic agere tuto possem. Mihi autem alia ratio ineunda visa est voluique non per alium sed per me, non ad alios sed ad te de rebus meis scribi. Nam neque causam meam alius efficacius aget quam ego, et, cum te alloquor, totum senatum cum ipso senatus principe alloqui videor. Tu enim sicut ab illo secundus es tum virtute tum potestate, ita in hoc negotio primus, quoniam quicquid tu agendum putaveris, id ille ratum habebit. Sed priusquam me purgem, dicam pauca de iis que ad conciliandam benivolentiam tuam pertinent: cum dico tuam, pape dico, quem, ut iterum dixi, alloquor cum te alloquor. Ego Eugenium ante papatum dilexi atque amavi adhuc adolescentulus, cum eidem preceptori grecarum litterarum uterque operam daret; ego paulo post ab avunculo meo Nicolao Tartarino deductus ad eum maiore caritate prosecutus sum, cum opusculum meum magnopere laudasset. Vellem creationi sue affuissem, sed eo tempore Papie eram. Ille tamen, postulante sororis mee marito, absenti mihi duo beneficia contulit. Ipsequoque affinis meus, quod pape plurimis annis contubernalis fuisset, erat aliqua accessio ut iam Eugenium papam peculiariter non caritate modo sed etiam tota pietate complecterer. He sunt cause quare minime ego perosus fuisse videri debeam, sed dilexisse, amasse, observasse; quod ita fuisse, res ipsa declarat ac loquitur. Multi alii ultro citroque discurrerunt, ut quod hinc optinere non poterant, ab hostibus impetrarent; multi scripsere in vos, et si in scribendo non satis poterant. Ego neque illuc me contuli, cum multi non parva mihi pollicerentur; neque adversus papam scripsi, cum in scribendo atque in omni doctrina tantum possem quantum, ut apertissime dicam, quivis unus potuit illorum qui Basilee aut sunt aut fuerunt. At cur De Constantini donatione composui? Hoc est quod purgare habeam, ut quod nonnulli optrectent mihi et quasi crimen intendant. Id ego tantum abest ut malivolentia fecerim, ut summopere optassem sub alio pontifice necesse mihi fuisse id facere, non sub Eugenio. Neque vero attinet hoc tempore libelli mei causam defendere, nisi Gamalielis verbis: «Si est ex hominibus consilium hoc aut opus, dissolvetur; sin autem ex deo, non poteritis dissolvere.» Opus meum conditum editumque est, quod emendare aut supprimere nec possem si deberem, nec deberem si possem. Ipsa rei veritas se tuebitur aut ipsa falsitas se coarguet. Alii de illo iudices arbitrique iam sunt, non ego. Si male locutus sum, testimonium perhibebunt de malo; sin bene, non cedent me virgis equi iudices. Sed opus illud in sua, queso, causa quiescere sinamus. Hoc tantum consideres velim, non odio pape adductum, sed veritatis, sed religionis, sed cuiusdam etiam fame gratia motum, ut quod nemo sciret, id ego scisse solus viderer. Multum etiam nocere potuissem, si alieno animo fuissem in rebus que mentem animumque magis solicitant. Nam quod feci, hoc non modo ad pudorem presentium, sed mortuorum etiam ac futurorum pertinet: qui enim nemini parcit, nullum ledit. Verum cum non minus prodesse in posterum possim quam uno libello offendi, ego te per superiorum temporum meam in summum pontificem benivolentiam pietatemque obsecro id (quod, cum per se facile, tum vero tue virtuti facillimum): non beneficium, non munus, non gratiam, non veniam, sed ut similis tibi sis, ut quod semper fecisti facias, ne aliter ac sentis de animo erga me tuo summique pontificis rescribas, etiamsi me tibi odio esse nec licere mihi in patriam <redire> dicas. Quod absit ut dicas; tamen si dixeris, beneficii loco numerabo. Et quidem maxime vereor (parce queso, si dico me vereri: periculum me cogit aliter ac volo loqui), vereor ne forte des fidem mihi tuto me venire posse, ut presentem commodius ulciscaris. An parum tibi videtur ob tantulam noxam me exilium pati? an ulterior tibi ultio querenda est? Quod si miserationis respectus te tangit, orant pro me omnes propinqui mei, qui istic sunt, cupidi me recuperandi; si respectus vite, innocentia mea te rogat; si amor gratificandi, tua te bonitas obsecrat; si studium clientes obnoxios tibi comparandi, affirmo tibi: non in postremis Laurentium tibi presentem officio, diligentia, observantia esse comperies. Quare ne pluribus te optundam, rescribas, utinam, quod opto!; re<scribe>, tamen, quicquid de me sentias, iubeasne venire necne. Hoc si feceris, voto meo satisfeceris ex aliquo animo; omnino autem, si iusseris ut veniam et, postquam venero, non oderis. Vale. XIII kal. decembris. Neapoli. 23 A Giovanni Aurispa, Napoli, 31 dicembre <1443> LAURENTIUS VALLA AURISPE SUO SALUTEM. Reddidit mihi litteras tuas vir egregius tuique observantissimus Augustinus, Marchionis legatus, plenas amoris, officii, suavitatis; quid dicam eloquentie? cum nullas unquam accuratius scriptas ad me dedisse videare. Cuius rei causa extitit vel quod otio pinguiore abundas vel quod te defendere pariter et me subaccusare necesse putasti. Defendis te tanquam ego, ut tuis verbis utar, «aut minus diligentem aut parum officiosum» te fuisse existimem, quod tam diu ad me scribere atque adeo scriptitare intermiseris; rursus subaccusas, quod antea quidem perraro, postea vero nihil prorsus litterarum dederim, immo ne scribenti quidem tibi responderim: unde tu adductus es ad tacendum, nolens sepius compellare non respondentem. Ego, mi Aurispa vir optime ac suavissime, priusquam negligentiam meam et, ut tu videri vis, duritiam mentis atque barbariem purgem, queso ne me ita impotenti ac rustico existimes animo, ut quod ipse crimen admittam vel negligentie vel spreti officii, id alteri obiiciam et, cum in eodem genere gravius in te peccem quam tu in me, tibi succenseam, cum tu potius mihi succensere deberes. Quid, si tu nihil peccasti, quid, si diligens in scribendo, quid, si officiosus fuisti vicissimque me nonnunquam accusasti quod parum amici officio in scribendo fungar, potest in me istud, quod obiicis, cadere, nisi ut a me sensum hominis extirpatum existimes? Quid ergo? negligens antehac fui nec respondi tibi scribenti? Equidem affirmare ausim non pauciores me ad te dedisse quam abs te accepisse me litteras, fortasse plures. Tu quidem scripsisti, sed nec tue ad me nec mee ad te perlate sunt omnes epistole. Postquam vero Florentia summus pontifex migravit in dextrum, tu a leviro et Roma seiunctus loco fuisti, ubinam subsedisses ignorabam scripsique nonnunquam ad eundem levirum, ut ubi ageres certiorem me faceret; a quo nunquam certior fieri potui primeque tue littere me hoc edocuerunt solicitudineque animi levarunt. Quid enim mihi iocundius quam te si non coram, saltem litteris et audire et alloqui? Quod si Romam februario proximo, ut ais, venies, ego ad te visendum advolabo. Feram et Elegantias meas cum titulis et in marginibus compendio comprehensas: omnia que in opere ipso disputantur signavi — rem propemodum non minus utilem quam ipsum opus, licet nihil aliud sit quam opus ipsum —, non ideo tamen quod cum illis sentiam, qui potuisse res illa brevius a me tractari contendunt, ut ais, quos tu per invidiam hoc dicere confirmas. Nam brevius quam longius, si in alteram partem erratum est a me, ille tractate sunt, veluti circa finem tertii capituli de comparativis; nam hoc exemplum posterius addidi: «Cicero Pro Ligario ‘Quotus enim quisque istud fecisset?’ idest ‘nullus’ vel ‘rarus’. Ovidius De Arte ‘Forma dei munus, forma quota queque superbit?’ idest ‘nulla’ vel ‘rara’». Sequitur: «Non venit in mentem etc.» Et duo triave alia addidi, cum nihil detraxerim. Addam fortasse septimum librum. Nam scripsi De notis Antonii Raudensis, qui grande opus De imitatione composuit. Et scripsi tum <a> nostro rege solicitatus, ut subnotarem que male precepta crederem, tum a Ioanne Arretino rogatus, qui eisdem diebus de opere ipso me consuluit, tum ut contumeliam, quam ille mihi faciebat, in ipsum refunderem. Siquidem elegantiam quandam meam, non apud me lectam sed in Lombardia ab auditoribus meis auditam, petulanter nescio magis an stulte exagitat, licet non nominatim; dedit enim hoc amicitie nostre, nam est mihi vetus familiaris. Hunc vel ad te librum mittam vel feram consultaborque tecum cui sex seu septem Elegantiarum libros dedicare debeamus. Adhuc namque sine viro et sine tutore erant, tanquam insule ille, quas postea Apollo revinxit invicem immotasque coli dedit, ut Virgilius inquit. Feram ad te preterea sedecim Iliados libros a me prosa oratione traductos, quos nisi iudicio tuo subiiciam, in manus aliorum tradere non audeo. Preterea libros octo De collatione Novi Testamenti inter grecum fontem latinumque rivum: opus non magni ingenii, licet magis parvitate doctrine mee in grecis litteris; tuo tamen presidio ac quasi numine, qui velut deus es quidem grecarum litterarum, quicquid in me deest supplebitur. Tua auctoritate, si modo auctor eris, inscribetur alicui ecclesiasticorum, quos hoc munus proprie decet. Quid multis? Nequid in te peccasse videar, quem patris loco mihi colendum duco, me meaque tuo arbitrio do dicoque; iube quid de me, quid de operibus meis fieri velis. Nihil est quod ego te iubente facere recusem, tum quia toto te pectore amplector, tum quia impietatis crimen mihi incurrere videor siquid officii in te pretermisero. Quare noli, queso, iccirco negligentiam scribendi <improbare>, ut probes me parum in amore respondere. Nam ne Ioanni quidem Arretino, qui fratris amantissimi apud me locum optinet, iam anno circumacto litteras dedi. Cur ita factum sit noli, nec necessitas est, querere. Sic habeto: duos Ioannes, alterum patrem alterum fratrem, me habere, ad quos iam anno vertente scribere non potui, ad quos visendos etiam ultra Oceanum, quo Ulixes apud Homerum se contulit, ire possem. Vale igitur et frequentes a me litteras expecta aut si non pervenient, quod non puto, nihil vel alienati vel senescentis mei in te amoris indicii existimato. Vale. Pridie kal. ianuarias. Neapoli. Orationem meam De donatione Constantini, qua nihil magis oratorium scripsi, sane longam, rescribe an videris, habiturus a me eam, nisi vidisti. Mandata tua peregi diligenter. Quintilianum me accepisse olim scripsi. 24 A Biondo Flavio, Napoli, 13 gennaio <1444> LAURENTIUS VALLA BLONDO SUO SECRETARIO APOSTOLICO SALUTEM. Litteras tuas facundissime scriptas rex legit, sed interventu principis cuiusdam non perlegit, cum presertim inter legendum interrogaret aliqua, ut fit, ex ipsa materia tuarum litterarum incidentia; quorum primum fuit ubinam essent octo libri, quos ad se mittere scriberes. Cupiebat enim videre tum propter alias historias, tum propter eas que ad ipsum pertinent. Eos ego opinabar olim iam in manus eius pervenisse, qua de re miratus admodum sum quomodo factum sit ut aut tu scripseris mittendum quod non mitteres, aut non pervenerint, si miseras. Illas ergo scias expectari atque exigi ab eo ipso cui promisisti; vides ut res in contrarium recidit: tu ab rege historias exigebas, ille abs te potius flagitabat. Dabis igitur operam ut aviditatem principis, quam excitasti sitientemque effecisti, suavitate tuarum historiarum saties. Quid autem de historiis quas postulabas? Ille nullas hic alias habet, nisi eas que lingua hispana a rege quodam Alfonso conscripte sunt et quidem earum rerum de quibus latine scripti libri non desunt. Nam quod ad recentes pertinet, Gaspar eius medicus in commentarios retulit pene res ab illo gestas, sed ea accuratione, ut de stilo ipso taceam, nequis prudens scriptor aliquid ad fidem veritatis illinc mutuari possit. Mandaverat autem mihi iampridem rex historias suas scribendas, repetitis altius principiis iam inde ab infantia eius. Que quia non habui a quibus plane docerer, malui non attingere quam fidem historie obliviosorum quorundam senum memorie credere. Tu si voles huius medici scripta cognoscere, plus quam te medicum esse oportebit, ut de egroto corpore historiarum tuas historias sanas efficias. Itaque, mi Blonde, omnis tua in te reposita est spes. Siquid autem librorum ad hanc rem spectantium rex aut hic aut potius in Hispania habet, mittito tu historias tuas quemadmodum pollicitus es: sic enim reddes eum ad id quod petis alacriorem atque in te propensiorem. Optime quidem de te sentit tum quod eruditissimus es, tum quod sibi deditissimus. Mihi crede, nihil avidius libentiusque leget quam siquid de se honorificum scripsisti. Quod si viderit, perpetuo eum tibi beneficio obstrinxeris habebitque tibi singularem gratiam, sperans etiam cetera, que nondum mandata sunt litteris, gesta sua per te memorie prodi. Mitte igitur quod promisisti, ut regem et me letitia impleas. Vale. Idibus ianuariis. Neapoli. 25 Al card. Gerardo Landriani, Napoli, 21 gennaio <1444> REVERENDISSIMO PATRI DOMINO GERARDO SANCTE ROMANE ECCLESIE CARDINALI LAURENTIUS VALLA SALUTEM PLURIMAM DICIT. Si te Rome agere prius quam hesterno die accepissem, non hodie primum ad te litteras darem. Sed cum Lampugninus noster, vir et nobilitate et litteris et gravitate insignis, dum una essemus, in patria esse dixisset, perseveravi in ea opinione quasi adhuc abesses a summo pontifice. Hunc errorem a me heri littere affinis mei excusserunt, Ambrosii Dardani, quibus ut causam meam tibi committerem admonebat: ut nesciam an plus ex illis gaudii ob spem tui contraxerim, an pudoris quod parum videor functus officio erga te, nullis litteris ad te scriptis, qui tantulo intervallo loci hinc discretus esses, cum vetus familiaris et abs te nonnullis beneficiis auctus fuissem, presertim post istam ad quam ascendisti dignitatem. Sed superiorum temporum excusationem in aliam epistolam differamus. Quod autem ad te non scripserim posteaquam Romam venisti, culpam hanc, si culpa dicenda est, ignorationi rerum remittas; hanc qualencunque excusationem, que tua mansuetudo est, facile accipies. Itaque ab istis suavissimis moribus clementiaque vera postulo ut me non aliter audias quam si ad te cito, si frequenter, si officiosus scripsissem. Causam meam, ut opinor, nosti: de opere, inquam, Constantiniane donationis, ob quod multis sancte apostolice sedis senatoribus invisus sum et reus agor, immo peragor ab inimicis meis atque invidis. Nam, cum ipse de me fatear ac mequoque accusem nec hominibus nec diis pepercisse videar — quod de Luciano Lactantius ait —, non deest volentibus carpendi materia. Accessit huc novissimum onus, quo vivos, non modo defunctos exagitasse reprehendor et a quibusdam ob id terror mihi proponitur; quam ego reprehensionem terroremque, nisi matris causa, que istic est, pro meo more nihili facerem nec ad te propterea scriberem aut cuiquam supplicarem, contentus animi conscientia inventionibusque felix ac generosa quod sentiam dicendi libertate me pascens. Sed pietas matris me ad se revocat et quasi ventus quidam adversus alio vela flectere ac pene retrorsum cogit; eam nunc visendi et amor et ratio mihi necessitatem imponit ut amborum, et ipsius et meo, desiderio satisfaciam, fortasse emendaturus presens quod absenti emendare difficile est. Huic rei conficiende deest facultas illa, quam salviconductum vulgo vocant: ad quam pro me optinendam, ut Ambrosius noster perscripsit (quod alioquin ipse intelligebam), nemo te magis idoneus est tum propter eximiam gravitatem tum propter singularem sapientiam; superest igitur ut quemadmodum potes et velis. Quid igitur rogem te amicus amicum, cliens patronum, litteratus litteratissimum, iusta ac pia petens hominem iustissimum piissimumque? Ita videor, mihi crede, diffidere nature, virtuti, moribus ac litteris tuis, si te pluribus rogem. Rogat te itaque non Laurentius, sed muse, sed bone artes, sed probitas, sed sapientia, sed virtutes, que ut in isto pectore tanquam sacrario semper habitaverunt habitantque, ita a Laurentio quasi procul ac longo intervallo adorantur et extrema linea amantur. Has si audies, facultatem illam pro me impetrandam curabis, nisi rationem hanc non ineundam mihi aut aliam potius <in>eundam existimes, quam tue probitatis interest aut per temet aut <per alios> certe me litteris edocere, sive meo loco levirum meum. Hoc si feceris, ut spero et opto, non me demereberis (nam olim demeruisti), sed ex tuo, ut inquit Plautus, tuissimum feceris. Mitto ad te epistolam, quam nuper ad amicum misi, ut sciam quid de mea sententia sentis. Si istuc veniam, feram XVI libros Homeri prosa translatos; itemque octo libros super Novum Testamentum; preterea Elegantias meas cum compendiariis glosis, ipso opere pene utilioribus: ad quod agendum et honeste et vere adductus sum. Vale. XII kal. februarii. Neapoli. 26 A Francesco Marescalchi, Napoli, 17 febbraio <1444> LAURENTIUS VALLENSIS FRANCISCO FERRARIENSI SALUTEM. Singulis diebus ad te singulas saltem litteras dabo, duntaxat non deficiente argumento. Ubi litteras superiores ad te dedi, succrevit mihi cogitatio nunquid d. C. de S. verba, que ad te scripsi, dicenda mihi existimaverit ad me deterrendum. Nam et si vidit regem invitum consentire ut Romam me conferrem et fortassis seorsum mandatum habuit ut cum Camerario ageret ne possem Romam revertere, tamen velim explores an ita male tutum mihi esset istuc venire. Haud dubito te diligenti coniectura ad verum perventurum. Velim preterea ad Aurispam meis verbis scribas ne Notas in Raudensem meas edat, utpote nondum emendatas, sed Romam ad Ambrosium meum, vel ad me huc mittat; meque iurare, ubi illas emendaro, paucos intra dies ad eum primum me missurum. Vale. XIII kl. martii. Neapoli. 27 Ad Alfonso d'Aragona, Napoli, 25 luglio <1444> ALFONSO HISPANIE ET ITALIE REGI LAURENTIUS VALLA SALUTEM. Et si propediem visurus auditurusque hominem es, de quo ad te constitui scribere, et pro tua incredibili sapientia de presente iudicaturus, tamen faciendum putavi ut de absente iam scribam, ferre non sustinens quin tibi aut iudicium animi, si forte hoc scire vis, testificer aut ob hunc virum hispani nominis glorie gratuler. Nam ut ex tuis regiis laudibus splendidissimisque virtutibus omnis Hispania gloriatur, ita de hoc homine, quantum ex privata persona et litterarie, non castrensis militie cultore fas est, gloriari potest; tuque in primis, qui et bonorum et eruditorum amantissimus es, eo quidem magis quod Senecarum Lucanique, quos tu summo, ut debes, in honore habes, est conterraneus concivisque et, quod plurimum facias, simillimus Senece seniori, nescio an corpore, certe memoria atque ingenio, ut si Pythagoram audire vellemus, putari posset anima Senece in hoc esse homine renata. Etenim ille in Declamationum proemio refert (quod pene incredibile hactenus, nunc recens istius fides credibile facit) solitum se esse mille versus semel auditos continuo referre et ut a quoque acceperat (nam a singulis hominibus singuli versus dicebantur) suum cuique reddere. Idem in duplicato numero ait fecisse Porcium Latronem, qui fuit idem Cordubensis ac condiscipulus suus. Sed profecto non tantopere illi suo tempore admirabiles extiterunt, quantum hic nostra etate. Tam et si non omnia me experiri permisit angustia temporis (siquidem tribus diebus homine usus sum et mecum et cum aliis compluribus disputante et ipse alia se quoque facturum pollicetur), verum de eo quod expertus sum, sive que repetit ex disputatore modo audita sive ea que in thesauro quodam atque in erario lecta collocavit, nihil cognovi mirabilius. Quantacunque alloquaris oratione hominem, ipse eam omnem vel ad litteram vel ad sensum, si minus aperte ab altero prolata est, repetit et quidem celerius, expressius, doctius, ut eum magis sua credas quam aliena proferre. Quicquid ab adversario dudum est dictum, quicquid eodem die, quicquid pridie, quicquid nuper, id omne sic tenet ut eum nulla sententia, nullum et verbum effugiat. Adeo multum periculi est ac summopere cavendum, nequid calore disputandi aut cursu orationis aut multitudine rationum aut altercandi mora tibi excidat quod non plane cum ceteris tuis dictis constet atque consentiat: protinus enim ille inconstantie tue te admonet et loqui contraria aut inter se repugnantia ostendit. Quanquam non deest in disputationibus calliditas mira atque solertia: qui et si in luctando, ut sic dicam, robustissimus est, tamen omnes, ut aiunt, palestrici numeros ac flexus adhibet, ut eodem momento et viribus premat et arte eludat simulque pede et genu, manu, latere decertet. Et hec quidem extemporalia. Quid autem illa studio ac lectione comparata (preter ea de quibus iudicare non possum, hebream, punicam, caldaicam linguam)? que ita multa sunt et quasi flumine quodam abundantissimo pervehuntur, ut mihi miraculum subeat ac stupor audienti tantam omnium disciplinarum, immo omnium auctorum et omnium librorum repetitionem. Nihil in grammatica est, nihil in dialecticis, nihil in physicis, nihil in metaphysicis, nihil in moralibus, nihil in geometricis, nihil in astronomicis, nihil in medicinis, nihil in musica, nihil in theologia, nihil denique in iure, quod ignoret; ignoret dico? immo quod non habeat in promptu memoriterque reddat ac pene decantet. Ita nusquam in proferendo hesitat, ita fluit, ita abundat, ut prius dubitare desinat adversarius et repugnare, quam ille fidem aliam super aliam facere. Eo loquente omnes ita stupent atque ab eo dependent, ut inquit de Didone Virgilius: Pendetque iterum narrantis ab ore et Ovidius: Narrantis coniunx pendet ab ore viri. Parum dico: Sibyllam putes aut aliquam Apollinis vatem, cui omnia, si veteribus credimus, cognita erant. Nec unum dicas hominem loqui, ut Priscianum, Aristotelem, Euclidem, Ptolo — meum, Galenum, Aristophanem, Ulpianum, sed hos omnes et quamplurimas doctissimorum hominum animas hoc hominis corculum insidere (est statura infra iustam et gracili), aut certe tot annos vixisse in studiis quot Nestor fuit in vita. Queris quot annos natus sit? Dicam triginta? nondum satis annorum putabis. Dicam quinquaginta? ne hoc quidem verisimile est. Profecto non credes, nisi tertiam etatem hominum, quod fertur de Nestore, vixisse dicam. Agit itaque Ferdinandus (hoc enim nomen est nostro Nestori), agit tertiam etatem exactis iam duabus: siquidem transivit infantiam pueritiamque, in media positus adolescentia, duodevicesimum agens annum aut modo ingressus undevicesimum, nondum malas signante lanugine. Quis hoc credat, nisi qui viderit? quomodo habebunt tam mire rei posteri fidem? quanto minus credituri si, quod utinam ei contingat, diu vixerit? Sileo hoc loco morum, sermonis aspectusque suavitatem, modestiam, mansuetudinem, ut prope eum non minore benivolentia complectamur quam admiratione suspicimus. Verum, ut sincere de homine iudicem et nihil vel quod adest ei vel quod abest omittam, lingua latina, facultas poetica tanta ei adest, quantam Hispania docere aut aliqua provincia potuit. Breviter, summa, ut dicitur, manus in eo desideratur (solum namque in Italia nitor ille dicendi, ornatus orationis, vis eloquentie viget, sive in prosa sive in carmine), presertim iactis fundamentis in greca lingua. Quibus rebus si sub optimo preceptore Ferdinandus, paucos annos dicam an menses?, operam dederit, profecto videmus eum fore sapientem illum quem docti imaginantur quique cum esse possit, tamen nunquam fuit, quasi mortalem quendam deum. Itaque, lecto Catone, Varrone, Cornelio Celso, Columella, Plinio, de agricultura cum agricolis contendet, lecto Vitruvio ceterisque, cum architectis de architectura disputabit, evoluto Frontino, Vegetio atque aliis, de re militari cum imperatoribus decertabit, ne dicam omnes revincet; atque item in ceteris artibus: sic rapaci, voraci, tenaci memoria est; quanquam nescio plus ne memoriam an acumen an iudicium prudens sincerumque admirer. De quo plurima adhuc dicenda essent, nisi nollem verbis te onerare et scirem te paucis diebus tibi ipsi magis quam mihi crediturum. Quare ob tam admirandum hominem tibi et nationi tue gratulor, gratulaturus Senece tuo utrique, si viverent; qui si apud Elysios campos essent, illic cum de eorum cive audirent, exultarent, ut Achilles de Pyrrho, ut est apud Homerum. Vale. VIII kal. augusti. Neapoli. 28 A Giovanni Tortelli, Roma, 24 settembre <1444> LAURENTIUS IOANNI SUO SALUTEM. Romam veni, quandiu mansu[rus n]escio. Litteras tuas ad Ambrosium nostrum mense iulii datas hic legi, in quibus non modo de illo sed de mequoque que[r]e[ri]s, nihil tam diu respondente. Ego vero totiens ad te scripsi, quotiens tu ad me, vel potius ultime littere mee responsum abs te non acceperunt; nisi dubito multas et tuarum ad me et mearum ad te non fuisse perlatas, ipso Ambrosio, ut verbis eius colligere possum, intercipiente, quod videlicet tibi succenset mea, ut scis, causa, tanquam celanda patefeceris. Hec tamen [tu supprimito cum ad eum scrib]es, nequid turbe inter nos affines oriatur, presertim me eum velut accusante in ea [causa, in qua ob mei carita]tem tibi subirascitur. Opus in Raudensem tibi olim scripsi me tibi dedicasse; [mittam illud ad te cum] litteras tuas accepero. Vale. VIII kal. octobris. Cum scripsissem hanc epistolam red[didit mihi Ambrosius litteras tuas data]s XXIII novembris, ubi mecum de Elegantiis agis. Ego vero illas huc mecum [attuli emendatissimas et quidem] collectis apud marginem summis [omnium sententiarum. Caro]lum nostrum de [me]. 29 A Daniele (da Concorezzo?) <Napoli, 1445 in.> LAURENTIUS VALLA DANIELI SUO SALUTEM. Scis quantopere sint cari parentibus liberi cum ipse sis parens. Liberi mei sunt libri. Vides, ut parum interest sono inter liberos ac libros, ita parum interest amore: ergo non minore labore ingenii libri quam liberi generantur. Sed ne multa, cum me expectet atque urgeat nuntius, rogo te per amicitiam nostram libros meos tris, hoc est totidem liberos, ad me remittas, cum presertim non sit aliud illorum exemplar penes me, nec aliquid temporis interponas. Nam scripsissem ad te alias si ubi locorum consedisses compertum habuissem: nunc igitur quanto serius scribo tanto festinatius impetrare debeo. Hoc si feceris addes aliquid amicitie nostre, sin minus, addes dolori amici videberisque ipse non amicus. Mitte ergo libros meos suavissimos ad patrem cum tuis suavissimis litteris. Hoc mane hominem nuntium nactus sum et ideo impolitis litteris scribere sum coactus. Vale. 30 A Lauro Quirini <Napoli> 1 ottobre <1445> LAURENTIUS VALLENSIS LAURO SALUTEM. Quis sis aut qua conditione quibusve natalibus ex tua epistola non didici, didici solum qua prudentia vel gravitate et qua facultate dicendi sis: de quarum utraque dicam quod sentio. Prudentia quidem et gravitate tanta es ut, antequam causam cognoscas, sententiam feras et ex epistola mea, velut indice meorum operum, me condemnes, quid ipse in libris scripserim nesciens et per impudentiam quandam singularem divinans. Facultate vero ea te esse affirmare possum, ut nequaquam tui muneris potissimum esse debuerit suscipere summorum hominum patrocinium. Quod autem ais ut istuc mittam exemplaria omnium librorum meorum, scite admodum facis, ne dicam inscite, qui ab eo de quo male mereris donari tot codicibus velis. Ego vero non passim mitto libros meos neque iacto meam, siqua est, facultatem. Sed libri ipsi iam per se et Alpes et maria transierunt et opus De Elegantia a vicinis tuis summopere laudatum est, Guarino et Aurispa, viris doctissimis et elegantissimis. Et tamen non est causa cur tecum copiis omnibus pugnem sed una, ut spero, te cohorte debellabo. Ais te non putare Boetium errasse et non cadere in hunc hominem reprehensionem. Hic concivis meus est. Magis tua intererit defendere concivem, ut opinor, tuum, qui multo maior Boetio est, Titum Livium dico: licet enim cognoscas epistolam quam nuper ad regem Alfonsum misi ubi Livium de inconstantia historie reprehendi. Hanc tu cohortem si profligaveris, maioribus posthac tecum copiis agam; sin minus, intelligam non oportuisse fatigari omnes copias meas, idest te procaciter ad me lacessendum processisse. Eam epistolam a Karolo Strozzia commodato accipias licet et alios libellos eisdem diebus conditos de omnibus questionibus fere operum meorum; sed hos libellos vel commodandi vel non commodandi arbitrium sit penes ipsum Strozziam. Vale. Kalendis octobris, quo die accepi litteras tuas, in quibus scripsisti «primo idus augusti,» qui dies non invenitur; «idibus» enim dicimus, non «primo idus». Alios barbarismos et solecismos omitto. Iterum vale. 31 A Lelio (?) <Napoli, 1445–46?> LAURENTIUS VALLENSIS LELIO SUO SALUTEM. Venissem hodie per tempus ad merendam, ut heri constitueramus, nisi multe cause fuissent impedimento, que partim corpus afficiunt, partim animum. Corpus quidem male multis in membris: primum caput dolet de vento (scis enim quantus hodie ventus cum pluvia fuit), deinde pes, nam calceolarii culpa pes ita mihi constrictus est ut pene podagricus sim, cum presertim hodie prima luce ad meridiem iter fecerimus. Ex quo de viaquoque lassus sum et totus admodum langueo, eo quidem magis quod aquam lutulentam ex imbri in via gustavi. Animus autem, quod referuntur mihi minacie quas in me evomuit vir ille turbulentus quem nosti: ex quo, non quia timeam, sed quia indigner, mihi cordolium est; pauloque ante cum eundem procul viderem, parum abfuit quin indignationem meam in eum declararem. Sed <de> hoc satis. Multa enim scribere non possum propter quas dixi causas, quia dolet mihi caput de vento, quia dolet pes culpa calceolarii, quia dolet truncus corporis, quia lassus sum de via, et quia bibi aquam imbri lutulentam, quia preterea cordolium patior propter hominis improbi minacias. Ita excusationem meam accipito, quod per tempus ad merendam venire non licuit. Bene vale. 32 A Giovanni Tortelli, Napoli, 20 febbraio <1446> Eruditissimo viro domino Ioanni Arretino. LAU. VAL. IOANNI ARETINO SALUTEM. Diu abs te nullas accipio litteras, quod cum per se mirandum est, tum vero eo magis quod iam Romam venisti, unde a nostro Carolo litteras accepi. Noli ergo cessare ab instituto vetere, ne saltem munus meum, quod destinavi, fastidire videaris, quod tantopere optaras atque exegeras. Velim scire quid sentias de tribus libellis, quos ad Carolum, hoc est ad te, misi; quod enim alteri datur, utrique datur. Siquid etiam edidisti vel ex ingenio tuo vel e fonte greco, cupio mecum communices. Ego omeliam Basilii tr[aduxi], hoc est Egkomion eiz tous agious tessarakonta marturas meta tes istorias, quam mittam ad te, una nocte elaboratam. Tres libros historiarum regis Ferdinandi breve intra tempus licebit videas. Vale. Adoardum meum ita velim tractes ut intelligat te me alterum esse, in quo erudiendo atque expoliendo meis partibus, si me amabis, funger[is]. Vale. x kal. martias. Neapoli. 33 A Giovanni Tortelli, Napoli, 7 marzo <1446> Eruditissimo viro domino Ioanni Arretino pandidaskalo. LAU. VAL. IOANNI ARRETINO SUO SALUTEM. Aliquot eruditi viri cupiunt ex verbis meis videre translationem tuam ton analutikon usteron, fortasse lecturi publice si, quemadmodum spero, eis translatio placuerit. Nam cum a puero sis versatus in dialecticis et summam mox manum eloquentie imposueris et, quod ad grecam linguam attinet, in ipsa grecanitatis nutricula civitate litteras illas didiceris, persuasum habent te fidelissime ac politissime transtulisse. Quare noli eorum expectationem destituere atque frustrari; quorum hortatu ut scias me scribere, de aliis rebus meis nullam in hac epistola facio mentionem nec ad meos scribo. Vale. Nonis martiis. Neapoli. 34 A Ludovico Saccano, <Napoli> 4 aprile <1446> LAURENTIUS VALLENSIS LUDOVICO SACCANO SALUTEM. Et si nullam abs te tui silentii excusationem desiderabam, cum omnia que a te fiunt dicunturque a prudentissima mente et in amorem mei propensissima proficisci intelligam, mallem tamen quamvis quam istam attulisses, qua me benivolentius potius quam verius extollis magisque tuum in me studium quam de me iudicium (pace tua dixerim) declaras. Quod eo mihi molestius est quod facultatem mihi ereptam video tui laudandi, nisi impudens quidem ac putidus haberi velim, qui te ob id ipsum laudare iudicer, quod abs te laudatus sum. Verum tua ut in rebus agendis, sic in scribendo laus mea predicatione non indiget: ipsa se satis abundeque predicat. Quod autem secundo loco in excusationem affers, quod si te tardum lentumque putavero, eodem vicissim damnabis ipso me crimine, non ea ratione volo causam meam esse defensam quod te non damno (nam si utrunque in hoc genere putarem peccasse, utrunque potius ingenue accusarem), sed quod culpam quam mihi obiicis non agnosco, quippe <qui> adscripserim et quidem nonnihil de elegantiis; quarum una fuit ubi codicem Ciceronis De oratore in proemio ad suam sinceritatem revocavi, eo in loco ubi dicitur «quam boni perdiu nulli», quod scribendum erat «cum», ut inspectio ipsa verborum plane ostendit. Quoniam de elegantiis feci mentionem (ut a purgatione silentii recedam), proximis diebus relegi Politicam Aristotelis in qua plus quadringentis vitiis collegi Leonardi Arretini in lingua latina, que non audeo afferre nisi gravissimi alicuius testimonio confirmatus. Accedit huc quod ille me <in> supremis, ut audio ex pluribus, summopere in magna corona virorum laudavit. Eas notationes ad te mittam ut quod mihi agendum existimes sciam. Tu enim potissimum eris is cuius testimonio iudicioque acquiescam. Olzina noster, de quo ad me scribis, cum sex triremibus Genuam pro legato, vel plusquam pro legato se contulit. Deus rem fortunet ac prosperet. Vale, propediem alias longiores dabo. Pridie nonas aprilis. 35 A Viva Pamonio, Napoli <II met... 1446> LAURENTIUS VALLENSIS PERQUAM FACUNDO IUVENI VIVE PAMONIO SALUTEM DICIT. Si vales studesque gaudeo. Opus est mihi aliquot dies Quintiliano tuo, nam utrunque meum Rome reliqui cum ceteris libris. Nolo autem hic ab aliquo illum accipere commodato, sed tuo tanquam meo uti. Tua enim sic mea sunt ut mea tua: quare velim quam primum ad me mittas. Faciet enim aliquid lucri cum a me legetur. Mittas autem aut ad castellum arcem ve Capuanam sive Campanam ad Nicolaum Grifalculum, aut ad Ioannem nostrum cui has ad te litteras non quidem ab eo perferendas sed perferri curandas <dedi>. Vale. Hieronymum poetam, nostra tempestate singularem, meis verbis salutabis. Vale. Neapoli. 36 A Girolamo Guarini <Napoli, II met... 1446?> LAURENTIUS VALLENSIS HIERONYMO SUO SALUTEM. Quod autem ad te non scripsi, mi Hieronyme, factum est quia neque prosa ut responderem tibi versibus scribenti consentaneum erat, nec ad carmen componendum satis otii mihi suppeditabat, presertim responsuro ad tam elegans atque ornatum carmen: nequis, non tu quidem, sed alius quispiam magis homini quam tempori tribueret carminis mei ruditatem atque indiligentiam. Itaque ad te has litteras quasi precursorias mitto, ut interim satisfactionem meam accipias donec respondebo versibus ad versus tuos. Quid plura? Vix has litteras ut scribam satis otii habeo. Vale. 37 A Giovanni Tortelli, Napoli, 1 gennaio <1447> LAURENTIUS VALLENSIS IOANNI SUO SALUTEM. Priores accepi litteras tuas, quas Adoardo dedisti, quam alteras quas nescio [cui] dederas. Ego vero, mi Ioannes, ut ad primas respondeam, iniuriam mihi facere visus es cum tot verbis ageres ad m[ihi] satisfaciendum teque purgandum, quasi in me subsit suspitionis aliquid. Itaque non agam vicissim ego multis verbis, [ne] male de me sentire videar, qui adeo magno in te amore et fui semper et sum atque etiam ero, ut nesciam an ali[quid] addi possit. Nam quod hactenus ad te non scripsi, velim accipias (ut, spero, facies) excusationem meam. Ad nem[inem], postquam istinc profectus sum, scripsi, nisi ad Ambrosium meum et ad hunc bis solum; quod feci, ne viderer consulto neglig[ere] quosdam cardinales, ad quos itemque ad summum pontificem ut scriberem Ambrosius ipse iniunxerat; nec a me id [impe]trare potuit, nisi multis precibus. Scripsi itaque nuper ad dominum Tarentinum Valentinumque et Columnensem, preter[ea] ad Ioannem Campensem, quia corculum domini Tarentini est. Cur autem constituissem non scribere, non attinet exp[licare], vel ob hoc ne nimius fortasse videar. Venio nunc ad rem librariam. Ego vero et Elegantias et Raudens[ianas] et libros super Novum Testamentum, cum diversis hominibus commodassem istic, culpa Ambrosii amisi, qui repetere neg[lexit], ut est homo nullius rei minus quam doctrine amator. Itaque tribus quasi vulneribus confossus sum, quorum [duo] altius penetrant: nam Raudensianas librosque Novi Testamenti nusquam alibi habeo, Elegantias autem, et si ille e[mendate] erant, tamen aliunde mutuari possum; quas olim iam tibi dicatas aut mittam aut ipse portabo (dubius enim [sum] an cito ad vos venturus sim) itemque cetera que a me poscis. Nam Quintilianum quem poscis (habeo enim d[uo]) iuberem tibi tradi per Ambrosium, si putarem eum mihi in hoc obsecuturum. Tam et si nollem glosas, quas illi [feci], ab aliis transcribi priusquam recognorim et alias adhuc addiderim; nam, ut scias quo studio glosas eas facturu[s sim], certum est mihi omnes libros, qui supersunt legendi, evolvere, eos presertim qui ante Quintilianum extiterunt. Quid queris? emi Hyppocratem, qui fuit Roberti regi<s>, fere omnia illius opera, ubi aliquid ad ornamentum glosarum inveni, q[uod] est paidomatheis vocari eos qui in sua quique arte prestantissimi sunt. Cuius hominis in hac re auctori[tas] maior est quam aut Aristotelis aut Platonis, quod prior fuit. Tamen ut Quintilianum ipsum ad transcrib[endum] legendumve emendatissimum haberes, enixius laborarem ut meus in tuas manus perveniret, nisi potius crederem me istuc venturum, presertim rege tam Rome vicino; cuius rei proximis litteris te faciam ce[rtiorem]. Nicolaum non modo tuas measque sed humanitatis, probitatis, litterature delitias secundum te diligo et a me omni obsequio officioque affectum cupio. Cetera que in negociis meis agenda sunt tue prudentie [committo]. Commendato me communibus dominis itemque salutato Stroccium nostrum, quem videre opto. Vale. Kal. ianua[riis]. Neapoli. 38 A T. Parentucelli, Napoli, 28 dicembre <1446> ... LAURENTIUS VALLENSIS AD DOMINUM CARDINALEM. Scio ego, reverendissime pater, non modo usitatum inter amicos esse, sed etiam decorum ut ad alterius prosperitatem quisque, quemadmodum intra gaudet, ita illi ipsi se gaudere significet, hoc est gratuletur; quod me nunc facere institui. Quod ad tantum dignitatis fastigium ascenderis vehementer quidem ߤinterߤ, cum quo multis iam annis, et si non permagna familiaritate propter absentiam meam, tamen arta benivolentia fui coniunctus, tuarum doctrinarum mirabili copia et virtutum prestantia inductus. Verum alia me quedam ratio maior ad gratulandum hortatur: ipsa virtutis doctrineque remuneratio. Etenim cum ad istud te honoris culmen promotum considero, non homo mihi videtur, sed doctrinarum virtutumque chorus esse adornatus, que semper in isto tuo pectore velut sacrario habitaverunt. Ex quo non tam tibi gratulari debeo quam probitati, quam scientie, quam ipsiquoque, quam adeptus es, dignitati, cui non minus reddis fulgoris quam ab ea eccepisti. Quod si me inter probos doctosque connumerare possum, quod credo, ut mihiquoque ex amplitudine tua gratuler haud absurdum est, et quidem vehementius quam amicitie <causa>. Nam gaudere prosperis amicorum quivis potest (magna est enim amicorum et familiarium multitudo, <de> vulgaribus amicis loquor), felicitate vero bonorum ac sapientium percipere voluptatem nonnisi in bonum cadit ac sapientie amatorem, quod genus hominum, sicut reliquarum rerum pretiosarum, rarum est <et> exigui numeri. Et sicut amici ex carorum secunda fortuna se augeri intelligunt, ita nimirum probos sapientieque studiosos ex prosperitate sui similium secundari confitendum est: cum presertim nulla sit neque verior neque constantior amicitia quam inter honestis studiis ac virtute coniunctos. Quare, pater reverendissime, istam tuam fortunam magna ex parte meam esse apprime fero, non aliqua futuri temporis spe, sed ipsa duntaxat animi mei delectatione, quod bonis video bene esse. Quo ex facto Sanctissimus Dominus Noster animum meum in se caritate, admiratione iam antea ardentem inflammavit atque incendit ut aliquando, sicut siquidem modo in me facultas est, de laudibus eius scribere ingrediar. Sed hec alias. Nunc, ne multis tecum agam, dixerim: utinam hunc meum erga te animum possem coram et viva voce declarare! quod brevi, ut spero, licebit. Vale. V kalendas ianuarias. Neapoli. 39 A G. de Carvajal <Napoli> 28 dicembre <1446> ... LAURENTIUS VALLENSIS AD DOMINUM CARDINALEM. Cum ex litteris Ambrosii mei, reverendissime pater, certior factus sum te creatum esse cardinalem, diu mecum multumque dubitavi, utrum ipse Romam properato venirem tibi gratulaturus, an gratulatoriam pro me epistolam mitterem. Preoptabam equidem venire quam scribere, sciens quanto melius promitur animi conceptus lingua quam manu, et quod hac epistola tecum loqui tantum possum, coram autem ac presens etiam colloqui: preterea amplecti, videre oscularique multum faciunt ad explendam animi aviditatem. Verum quia spero non ita post longum tempus me istuc venturum commodiusque facturum id quod nunc mihi denegatur, mitto ad te interim hanc precursoriam epistolam quam tu pro meo vultu aspicias, que manus tuas velut vicaria quedam mea contingat, que apud te tanquam domini sui obses in adventum meum permaneat. Ex qua tibi persuadeas velim exiguam gaudii mei significari partem quod percepi ex tua ad quam sortitus es dignitatem, quam Bonifacius octavus consulari comparavit. Quin enim tantopere gaudeam ex tua amplitudine? cum repeto meam ab ultimo initio amicitiam, que ex tuis solitis consummatisque virtutibus et ex aliqua in me significatione probitatis doctrineque orta, <et> maxime te per quosdam veluti gradus ad maiora assidue conscendentem summa prestitisse officia mihi etiam absenti, nec ulla aut locorum aut temporis intercapedine memoriam mei mentionemque omisisse; postremo, in ista tanta dignitate apud Ambrosium meum dulcissimis verbis desiderium mei patefecisse. Que etiam si non essent tanta, verum pari dignitate ornatum <te> esse, si bonorum atque sapientium cultor sum, magnopere gaudere deberem et apud me tacitus summo pontifici gratias et agere et habere pro viro omni laude prestante: quanta maxime potuit eum dignitate donavit, habiturus immortalem gloriam quod summa virtutis premia precipue merenti tribuit. Itaque sicut illum sapientissime fecisse iudico, ita tibi optimo iure consularem dignitatem contigisse gaudeo, ut ex nullius magis dignitate fuerim gavisurus. Nam de te prius iudicavi quam amavi, quem postea sic dilexi ut dubitaverim utrum propter humanitatem, facilitatem, bonitatem dilexerim magis, an propter gravitatem sapientiamque suspexerim. Quo egrius fero quod mihi virtutibus istis tuis frui non liceat: sed, ut spero, brevi licebit. Quare plura non dicam, reverendissime pater, nisi tibi ut persuadeas paucos esse quibus iocundior sit omnis tua celsitudo quam mihi, quem ab initiis cum virtutibus tum amantissimis officiis obstrinxisti atque in perpetuum addixisti. Vale, decus Hispanie. V kalendas ianuarii. 40 A Giovanni Tortelli <Napoli> 17 gennaio <1447> Divinarum humanarumque rerum consulto domino Ioanni Arretino. Apud dominum Portugallensem. LAURENTIUS IOANNI ARRETINO SUO SALUTEM. Dedi ad te proxime litteras Banco Bazzorum, [qu]emadmodum tu ipse iusseras. Scribam autem ad te alias latius. Nunc partim fatigatus scribendis hoc die ternis litteris ad totidem cardinales, partim non aliud scribo quam quod ab amico ut scriberem iniunctum est, ut queras a domino Columnesi, sive quis alius es[t qui] Donatum super Terentium habet, nunquid integer Donatus reperiatur et an super omnes comedias scripserit. Nam hic amicus meus apud Carnotum vidit hunc auctorem, sed sine tertia comedia Eautontemerou[menos] et non integra quinta Ekura, itemque cum defectu in sexta, que dicitur Phormion. Preterea siquis apud vos habet quatuor Academicorum Ciceronis libros non pridem Sene repertos. Plura non scribo quia non vacat ac ne possum quidem, nisi mel nostrum Nicolaum valere iubeo. Vale. XVI kal. februar., quo die ad dominos illos cardinales recenter electos, preter dominum Mediolanesem, dantur mee littere, licet consilio Ambrosii mei diem anticipavi, quia sero et ipse ad me scripser[at et ego] acceperam li[tteras]. 41 A Giovanni Tortelli <Tivoli, prima del luglio 1447> Domino Ioanni Arretino Corculum meum, salve. Velim pro amicicia que tibi est cum domino Sancti Sixti, interroges eum an dominus Pontius auditor domini Valentini, sive ipse dominus Valentinus in discessu s[uo fec]erit verbum de negocio meo, hoc est an commiserit ei vices suas una cum domino Tarentino. Que interrogatio, si fieri potest, fiat dissimulanter, sin minus, aperte et tanquam me scire cupiente. Et hoc vel hodie vel cras ante prandium, ut possim facere huius rei certiorem dominum Tarentinum. Quod cum exploraveris, velim ad me mittas puerum tuum ad rem mihi notam faciendam. Preterea velim me doceas an dominus tuus cardinalis amicus sit regis mei ut, cum venero ad eum visendum, reddam illi litteras regias: habeo enim aliquot litteras regias ad cardinales, nondum inscriptas. Vale. Res mea in vado est et pene absoluta atque perfe[cta]. LAU. VAL. 42 A Giovanni Tortelli, Tivoli, 29 luglio <1447> Venerabili viro domino Ioanni Arretino. Dedi ad te aliquot litteras, quibus nunquam respondisti, nisi responsum ad me non pervenit Huius epistole argumentum est quod Ioannes Tartarinus, unicus mihi consobrinus, magnopere oravit me ut se causamque suam tibi commendarem. Rogo itaque tuam in me singularem benivolentiam, ut quicquid studii, opere, presidii in adolescentem conferre potes, id mea causa conferas, atque ita agas ut ille suique intelligant nihil esse quod abs te non optineant preces mee; sicut nihil tam arduum est quod tu etiam citra preces a me non impetres, ne dicam exores. Vale. Elegantias prope diem ex urbe Neapoli expecto. Iterum vale. III kal. augusti. Tibure. Scribo etiam domino Columnesi pro Ioanne Tartarino. L. V. 43 A NiccolÃ² Perotti, Roma <primavera 1448> LAURENTIUS VALLENSIS NICOLAO SUO SALUTEM. Da mihi, queso, veniam brevius respondenti opinione tua. Nam si tuas litteras laudare velim, non dico: timeo ne reddere vicem laudationi tue videar et quasi uterque prestemus operas mutuas, quod procul a nobis absit; sed ne longa quidem ad hoc sufficeret epistola, et mihi id facere non vacat festinanti ad absolutionem Raudensianarum, quas recognoscendas repurgandasque habeo ut ad Thucydidem vertendum accingar. Itaque tantum dixerim, nihil esse ut margines laxiores relinquas, nec ut aliquis te hortetur, nisi ut pergas prout instituisti. Neminem duntaxat tue etatis excultiorem esse, ut aliis predico, sic mihi persuadeo. Pena talionis, ut notissimum est iurisperitis, est talis pena que subeunda est accusatori, nisi reum condemnarit, ut puta calumniatori. Unde vetus lex: «Calumniator idem patiatur quod reus, si convictus esset»; qualis erat illa de iniuriis, similis illis Mosaycis: «Oculum pro oculo, dentem pro dente» Siquidem apud Romanos, sicui fuisset ab altero effossus oculus, habebat hic actionem talionis in effossorem; ita in similibus. Quidam etiam elegantium utuntur hac voce etiam extra iudicium, quasi pro eo quod est «reddere par pari.» Venio ad secundam questionem. «Ligula», si memini, genus est bracarum aut zone, de <quo> Martialis loquens differentiam fecit in quantitate syllabe, non in significatione; quam tamen significationem alias apertius tibi enucleatiusque scribam. Vale. Rome. 44 A Giovanni Tortelli, Roma, 28 ottobre <1448> Omnium doctrinarum consulto domino Ioanni Arretino sacreque theologie magistro. LAURENTIUS VALLENSIS IOANNI ARRETINO SUO SALUTEM. Binas iam abs te accepi litteras, quarum prioribus non respondi, incertus ubi ageres; et si ille nuntium bonum mihi attulerunt, non responsionem desiderabant. Posteriores aiunt te loca et amena et saluberrima incolere, quo nomine equidem tibi gratulor et mihiquoque tua causa. Sed mallem te hic esse, et si non soleo audacter hortari quempiam, ubi presertim aliquid subest suspitionis. Tamen iam pestilentia dare terga incipit, et tibi, quem vicina pestilentia atque adeo mors pene afflatu te suo contingens reformidavit, quid reformidandum est? Nescio an me amor fallat: siquid luis hic superest, adventu ut reor tuo, tanquam nubes, adveniente aquilone fugabitur; si affuisses, minus illa invaluisset. Quid tamen agendum tibi sit tui iudicii erit. Quod ad me attinet, penultimo die dominico papa dixit mihi se facturum me scriptorem secretariumque daturumque mihi beneficia; ultimo etiam se daturum circiter finem huius mensis centum aureos et aliquid distributionum. Nam Elegantias nondum a domino Ariminensi recuperare potui, tamen statim post tuum discessum feci proemium illud quod scis papeque ostendi, quod ille ut egregium admiratus est nec admiratus quod te cubicularium nominarim. Placebit, ut opinor, tibiquoque; quod mitterem ad te, nisi propediem putarem venturum. Nunc me Thucydides exercet, duntaxat in orationibus, nec ullius presidio iuvor. Dominus Nicenus abest, Rinucium experiri non audeo, forsitan aut non satisfacturum mihi aut cum difficu[ltati]bus sententiarum non colluctaturum; Trapezuntium et morosum et mihi nescio quam equum consulere nolo. Ceteri nulli sunt. Co[nsti]tui tamen adire dominum Nicenum, qui apud Laurentum agit, ut nunc vocant Neptuniam. Primum tamen librum transtuli et secundi partem, in quo si adesses me plurimum iuvares. Neque velim te putare ideo tibi me suadere reditum, quod fructum tui percepturus sum; summus tui fructus est mihi cum optime habes. Vale. Rome, eodem quo tue littere date sunt die, v kal. novembris. 45 A NiccolÃ² Perotti, <Roma> 17 novembre <1448> LAURENTIUS VALLENSIS UTRIUSQUE LINGUE EXIMIE DOCTO NICOLAO PEROTTO SALUTEM. Putabam me ad te non esse scripturum, id quod etiam tu prior putabas, cum uterque nostrum meum istuc adventum primo quoque tempore futurum existimaret. Itaque, certum habeo, admiratus es primum adventus mei dilationem, deinde, ut de illo minus sperare cepisti, etiam litterarum; novissime, tot post dies, nisi ingenium tuum mitissimum prohiberet, mihi succensuisses. Verum quid cause fuerit, in litteris quas ad dominum communem cum tris mitto aperui. Vix patior, mi Nicolae, tam diu desiderium tui, ipsaque urbs quodam quasi ornamento, quod abes, caret. Tu morum iuvenilium ac doctrinarum norma quedam atque exemplum es; tantumque tu inter adolescentes et iuvenes eluces, quantum (nihil possum dicere amplius) dominus cardinalis inter viros; et cum talis omnibus videris, tum precipue amicis mihique maxime. Quare huc ad nos potius vos conferatis, qui vos et diligimus et amamus. Nam in ista barbarie hominum, qui nescio quid commune cum pecoribus suis habent, nemo vos amare sane aut diligere potest, homines iam ethera celumque penetrantes, quos spero optoque, si huc veneritis, afflatu vestro quicquid pestilentie superest discussuros. Elegantias nondum recuperare potui, recuperaturus propediem, quia iam noster Arretinus huc rediit; easque mittam cum Livio, si Livius ille tam squalidus et oppido isto quam te dignior te delectare potest. Vale. XV kal. decembres. 46 A Giovanni Tortelli <Roma, giugno 1449> Domino Ioanni Arretino Domini Nostri cubiculario. Mi Ioannes, salve. Diu te non vidi, necdum cubiculariatus insignia gestantem. Quo magis cupio diem dominicum venire, qui dies solis dicebatur, qui mihi ad istuc veniendum solemnis est. Interea me negocium camerarium exercet, idest camerarum. Nam Stephanus quidam domini Zamorensis familiaris, qui cameram illam occupabat (ob turpem, ut aiunt, causam perpotandi aliquando atque scortandi), homo versipellis, heri illinc exclusus est, tot meis laboribus huc ill[ucque] cursitandi, nunc ad reformatores, nunc ad vicecamerarium, nunc ad alios quosdam quos vix unquam reperieba[m], ut prope amiserim quindecim dierum studium. Quanquam, ut dicam quod sentio, reformatorum unus, idemque post[ea] Petrus Melinus, qui negocia hec administrat, et si mihi, ut videri vult, amicus, non tamen amice me habet sive sua ipsius sponte sive ceterorumquoque consensu, vel quod aliis inservire velint vel quod doleant me non a se sed a Domino Nostro hoc impetrasse. Quemadmodum est apud Tertullianum tuum: olim senatores romani Tiberio referenti ut Iesus Christus pro deo coleretur, ob id solum non sunt assensi, quod non ad se sed ad Tiberium Pil[atus] de illa re scripserat. Sed hoc est indignius istorum quam illorum factum, quod inter senatum et imperatorem parum distant[ie] erat in dignitate, at inter reformatores et summum pontificem quid comparationis est? Verum ne te morer verbis, ego cum te intercessorem apud Dominum Nostrum adhibui, ea spe atque ea ratione adhibui ut coquinamquoque, que propinqua camerulis duabus est, impetrares. Nam neque in altera camera decet me studere, in altera coquinariam sordem strepitumque es[se], ne aut ii qui me adeunt per coquinam adeant aut ipse cum studeo aliive qui circa legunt coquum quasi unum e magistris legentibus audiamus. At coquina illa quam cupio ita apte posita est, ut nihil neque aspectu neque sono ali[os] lesura sit. Eam bidellus per alium quendam tenet, in ipsa coquina cubitantem, qui, ut taceam quod nihil prosus sua mansione utilis est scholis, certe aliquot alie camere sunt ubi habitare possit: una quam ipse dedit sua auctoritate illi ipsi Stephano, tres alie quas habet dominus Franciscus a nemine impetratas nisi forsitan post mandatum Domini Nostri a reformatoribus. Tamen nolim nominari per me dominum Franciscum, cum sit presertim auditor domini vicecamera[rii], et si in domo sua habet plus camerarum, quam ut habitandis eis sufficiat: verum quia ille alie suis contigue sunt, fecit omnes pervias. Sed eum omitto. Mihi autem cum bidello res est, Stephani collusore adversus me. Velim igitur, mi Ioannes, eam coquinam mihi impetres, sive iam impetratam tuearis, tantopere mihi oportunam, immo adeo necessariam, eo quidem m[agis] quod applicitus est ei ortus, qui ad me pertinebit coquina optenta, amenus et hilaris et in quo recreare oculos possim, in quo aliquando estivo tempore tu mecum cenitare possis. Mihi crede, si hec optineo, non maiora existimabo contulisse Virgilio Augustum quam Nicolaum papam mihi. Multa alia possem scribere, nisi longior esse nollem, quale est quod Stephanus talem mihi reddidit cameram, ut duobus diebus tres ducatos erogarim et plures erogaturus sim tum in sarciendis tectis atque m[e]nianiolo, tum in fenestris hostiisque. Lau. Val. 47 A Giovanni Tortelli, Roma, 2 luglio <1449> Domino Ioanni Arretino omnium doctrinarum ac theologie magistro cubicularioque apostolico. LAURENTIUS VALLENSIS IOANNI ARRETINO SUO SALUTEM. Legi litteras tuas homini, cuius mentionem habuisti, atque interpretatus s[um] ad singulas earum sententias: non exultabat modo, sed triunphabat et te in oculis habebat teque ipsum audire videbatur. Denique osculum quod sibi dederam pro te invicem mihi tanquam tibi reddidit, nec suo tantum sed etiam filii nomine, qu[i] osculum a te missum reddere non poterat. De hoc alias latius. Quod ad te attinet, dii malefaciant istis invidis, istis delatoribus, qui tibi negocium facessunt. Nam et si plena sunt omnia invidorum ac malivolorum, tamen tua et virtus ita cete[ros] supergressa est, ut locus invidie idest emulationi esse non debeat, et probitas tanta, ut nemo te nisi sui inimicus possit odisse. Sed videlicet neque virtus inertibus neque probitas malis, presertim premiis affecta, unquam iocunda fuit erit ve. De hocquoque alias. Miraris me hinc non abscessisse; ego vero quotidie Ambrosium iam iam profecturum expectabam. Is ad extremum sive sua sponte sive mulierum consilio constituit manere, fretus, ut reor, medicamento quodam quod ego a domino Alfonso protonotario nuper e Marino attuli. Nunc si discedam, nescio quo, et itinerum non dico labores sed ex laboribus pericula me timidum faciunt. Tam et si non parum ea, quam scis, causa et tenuit et tenet. Et hec breviter. Nunc ad te famulus meus redit, cuius supplicationem, si nondum signata est, queso signandam cures et quidem plenissime, ne socii eius ipso superiores sint, qui una se istuc nuper contulerunt. Illud autem quod ad utrunque nostrum pertinet non omittam. Si nondum edidisti Raudensianas, constitui unum capitulum, idque non breve, addere de usu pronominis «sui», in quo plerique labuntur. De quo et si Priscianus diligentissime tradidit, ego tamen non indiligenter eam materiam r[e]tractabo addamque quod ille non tradit, de abusu illorum qui ubi «sui», «sibi», «se» ponendum est, aliud pronomen ponunt, quod minus frequens peccatum est. Dices profecto non indignam fuisse preceptione materiam et me de ea non inerudite precepisse. Vale. VI non. iul. Roma. 48 A NiccolÃ² V, papa, Roma, 15 ottobre <1450> Sacrosancte universalis ecclesie Nicolao summo pontifici. Beatissime pater. Quia tot iam mensibus ad sanctitatem tuam nihil litterarum dedi, esset mihi quidem longiore episto[la] scribendum, sed imbecillitas corporis non sinit, eoque partes meas in agenda causa consobrinarum mearum filie[que] magistri Ludovici de Orto apud sanctitatem tuam domino Ioanni Arretino delegavi. Verum cum omnes propinqui mei ac propinque flagitent ut suoquoque nomine beatitudini tue supplicem, in qua sola nititur ratio ius[titie] nostre, ad scribendum impulsus sum supplicandumque ut, si vera sunt que domino Ioanni Arretino scripsi, ve[lit] sanctitas tua iubeatque ut ad reditum usque sanctissimum puelle penes dominum Ambrosium Dardanum permaneant, n[ec] interim a quibusdam opum quam dignitatis puellarum cupidioribus collocentur, ne, orbe parentibus, fiant ob indigna connubia infeliciores. Que enim tanta festinantia maritandi filias adolescentulas, matre modo defuncta et adhuc propedixerim calida, nisi quod aliquid monstri alunt hi homines tantopere festinabundi? Nos autem, quantacunque potestas nostra est in puellas, eas tradimus sanctitati tue, ad tuum gremium, ad tuos pedes depon[imus]. Tu ipse qui pater es omnium et quem nunc puelle suum ac solum patrem appellant et optestantur, prout sapientie tue videbitur, viros eis prospicies, ob hoc sanctitati tue semper gratiam habituris. Itaque tanquam a beatitudine tua nobis commissas eas apud nos tenebimus quoad aliud iusseris, si modo iusseris aliud; ut siquis preripere nobis illas velit, sciat se crimen tue lese maiestatis incursurum, cum tua eas maiest[as] nunc protegat ac velut in sinu teneat. Hec manu egrota, plura scripturus si recte valerem. Deus te cito reddat oculis nostris, et urbis et orbis lumen. Idibus octobribus. Rome. Sanctitatis tue terque quaterque servus Laurentius Vallens[is]. 49 A Giovanni Tortelli <Roma, dicembre 1450> Preclarissimo viro domino Ioanni Arretino apostolico cubiculario ac subdiacono Domine Ioannes. Mitto ad te Ioannem Tiburtem, de quo tecum incepi agere, virum doctissimum ac manu elegantissima et in orthographia adeo egregium ut, cum a me discessum est, neminem habeam quem ei preponam. Quid dicam de probitate ac moribus? Re ipsa expertus intelliges. Eum non misissem ad te, sed deduxissem, si per valitudinem licuisset. Sed supervacaneum fuerit apud te virum prudentissimum meum de homine testimonium. Fac in qualibet re hominis periculum. Vale. LAU. VAL. 50 A Giovanni Tortelli <Roma, ottobre 1451> Venerando viro domino Ioanni Arretino subdiacono apostolico. Domine Ioannes. Velim certiorem me facias, siquid scis, an ego sim in numero eorum qui a legendo revocati sunt. Res autem ita se habet. Cum quidam et apud Dominum Nostrum anno superiore et cum reformatoribus nuper egissent ut legerem oratoriam artem, ut satisfacerem eis legi et anno superiore concurrens cum Trapezuntio et isto sine concurrente. Proximis autem diebus, ne multa repetam, Domino Nostro placuit imminuere numerum doctorum et, ut dicebatur, relinquere cives, abrogare externos. Iussit itaque afferri, ut appellant, rotulum in quo descripti cives essent, quem suo chirographo confirmaret. Allatus est, sed sine meo nomine, quasi ego romanus non sim, Rome et ortus et adultus, et qui de nomine romano, quantum ad litteras pertinet, vel uno Elegantiarum proemio, magis meritus sum quam ceteri omnes. Libet superbe loqui adversus barbaros non romanos: non enim barbari lingua esse possunt et iidem romani; taceo quampridem isti romani sint. Quod si Demosthenes Athenas ipsas magis fecit atticas, ut Cicero ait, et ob id preter ceteros atheniensis appellandus, cur non ipse, qui Romam hoc tempore feci magis romanam, idest latiniorem, sim etiam preter ceteros romanus? Pudet me beneficii me[i] in hos ingratos homines et nihil romanitatis habentes preter fastum quendam inanem ob romani no[minis] antiquitatem, quasi non iam inde a priscis temporibus Roma sorduerit, cum Lucanus dicat.